>	Предговор

	В будизма Махаяна концентрацията е от решаващо значение и всеки, който се стреми към просветлението, трябва да я развива, колкото се може повече. Основана до голяма степен върху концентрацията, практиката на рецитирането на името на Буда, наричана също „помнене на Буда“, е един от най-препоръчваните начини за по-бързо постигане на просветление. От Шурангама сутра научаваме, че този метод е бил предложен от великия бодхисатва Махастхамапрапта, който го е измислил, за да му помогне да задържи мислите си върху Буда Амитабха.
	С настоящата книга големият будистки учител Сяо Пин-шъ ни учи стъпка по стъпка как правилно да практикуваме това рецитиране. Използвайки ясен и достъпен изказ, той ни дава необходимата информация, за да можем по-добре да разберем как да упражняваме успешно помненето на Буда и как да практикуваме правилна и ефикасна концентрация в съответствие с напътствията, дадени от Буда Шакямуни на учениците му преди 2500 години.
	Следователно прочитането на този текст би било от изключителна полза за всички, които не знаят как да практикуват будизма, но също и за онези, които вече са постигнали напредък по пътя и биха желали да продължат в правилната посока. В действителност методът на рецитирането на името на Буда е насочен към всички практикуващи независимо дали започват сега или вече имат дълги години практика зад гърба си и именно това е едно от големите предимства на настоящата книга.
@	Асоциация на истинското сърце


>	За автора

	Учителят Сяо Пин-шъ е роден през 1944 г. в малко село в сърцето на Тайван. Израства в семейство на земеделци и от малък е потопен в будизма, тъй като баща му и баба му са последователи на това учение. Губи майка си едва тринайсетгодишен и тогава за първи път има чувството, че светът е непостоянен. Като юноша се увлича по медитацията и всички методи за контактуване с отвъдното. Изучава също даоизма, бойните изкуства и китайската медицина и не одобрява нито суеверията, нито идеята за един бог.
	След като се уволнява от казармата, напуска бащината къща и отива да си търси работа в Тайпей. Необходими са му пет години, за да изгради нотариална кантора. През 1985 г., след като работи като нотариус в продължение на осемнайсет години, той решава да се отдаде на практикуването на будизма. Поддържа постоянно и енергично учението на Буда. Започва като разпространява метода на рецитирането на името на Буда. Много бързо овладява помненето на Буда без форма.
	През 1989 г. започва да търси истината чрез медитация. Същата година посещава Индия, където често изпитва странно чувство на дежа вю. След завръщането си в Тайван затваря основаната от него нотариална кантора и посвещава живота си на учението на Буда и на търсенето на истината.
	През ноември 1990 г. прекъсва всякакъв контакт с външния свят и остава затворен в дома си в продължение на деветнайсет дни. Накрая на този период се просветлява. От този момент нататък изучава основните сутри на будизма, по-специално сутрите на трите пътя на бодхи, благодарение на които потвърждава, че наистина се е просветлил.
	През 1991 г. организира първите си конференции за учението на Буда в три големи будистки центрове в Тайван. В продължение на шест години не спира да разпространява Дхарма* и така увеличава броя на слушателите си.
	[* Учението на Буда.]
	През февруари 1997 г. създава Асоциацията на просветлените същества*, където продължава да преподава сутри, като например Ланкаватара сутра, Шурангама сутра, Сутрата на предписанията на упасаките, Шрималадеви симханада сутра (Сутра на лъвския рев на царица Шримали), Диамантената сутра, Праджнапарамита сутра, Лотосовата сутра и много други.
	[* Buddhist True Enlightenment Practioners Association.]
	Написва повече от сто книги, в които обяснява какво е будизмът: Чан будизмът преди и след просветлението, Размисли върху истинския смисъл на живота, … Целта му е да позволи на практикуващите да стигнат по-лесно до истинския смисъл на будизма.


	{file:46062}


	За връзка с нас:
	Последвайте страницата ни във Фейсбук: https://www.facebook.com/threevehiclesbg/
	Посетете уебсайта ни: https://www.vraicoeur.org/bg/%d0%bd%d0%b0%d1%87%d0%b0%d0%bb%d0%be/
