	{file:49847}

>	За автора на тази книга

	Юхан Харстад (роден през 1979 г. в Ставангер, Норвегия) дебютира през 2001 г. със сборник проза, озаглавен „От тук нататък само ще остаряваш“ (Herfra blir du bare eldre). На следващата година той публикува сборник разкази под заглавие „Бърза помощ“ (Ambulance), а през 2005 г. — романът „Бъз Олдрин, какво стана с теб в цялата тази бъркотия?“ (Buzz Aldrin, hvor bled et av deg i alt mylderet?), който е преведен в десет държави, включително САЩ, Франция, Германия, Русия, Корея… През 2007 г. издава романа „Хеселби“, който му донася наградата на норвежката критика за детска литература. Харстад също така е автор и на четири пиеси.
	Романът „Дарла“, публикуван в Норвегия под заглавието „Дарла: 172 часа на Луната“, е първият му роман за юноши, за който през 2008 г. Юхан Харстад получава наградата „Браге“ — най-престижното литературно отличие в Норвегия. Книгата е публикувана в 27 страни в Европа, Америка и Азия. Критиката я нарече „Най-великия норвежки фантастичен роман на всички времена!“.

>	За преводача на тази книга

	Анюта Качева е завършила скандинавистика (основна специалност норвежки език и литература), специализирала е европейски езици и литератури (френски език и литература) и социални науки (психология) в Университета на Осло, Норвегия. Владее норвежки, датски, шведски, английски, френски и руски език. Тя е изявен журналист с голям опит като редактор на различни издания за култура и ръководител на програми в Българското национално радио, член е на Съюза на българските журналисти и на Международната организация на журналистите. Анюта Качева е автор на статии с театрална критика и блестящ преводач на художествена литература. Изявява се също и като отличен преводач на филми — има над 18 филма, преведени от норвежки и шведски, в това число всички творби на Ингмар Бергман, които са представяни в България. В областта на художествената литература Анюта Качева се утвърди като един от най-добрите познавачи и преводачи на класически и съвременни скандинавски автори (норвежки, шведски и датски) — над двайсет са преведените от нея творби на Хенрик Ибсен, Аугуст Стриндберг, Ингвар Амбьорнсен, Ларш Кристенсен, Кяртан Флогстад, Беате Гримсруд, Анне Холт, Тотбьорн Егнер, Камила Колет, Петер Хьоег, Мариа Вине, Юхан Борген, Лудвик Холберг, Оле Лунд Киркегаард, Мариа Грипе, Мариане Фредриксон и др.
	През 2006 г. Анюта Качева получи за книгата „Кръвни братя“ от Ингвар Амбьорнсен специалната награда на Съюза на преводачите в България за най-добър превод.
