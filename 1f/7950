>	За автора

	Арчибалд Джоузеф Кронин, лекар и един от забележителните английски писатели реалисти, е роден в Кардрос, Шотландия, през 1896 г. След края на службата си във флота през Първата световна война се дипломира в медицинския факултет на университета в Глазгоу. Започва работа като медицински инспектор по мините в Южен Уелс, където изследва професионалните заболявания сред въглекопачите. По-късно има успешна лекарска практика в Лондон, но поради влошено здраве е принуден да я изостави и започва да пише. След Втората световна война Кронин дълги години живее в Съединените щати. Умира 1981 г. в Швейцария, където работи през последните няколко години от живота си.
	Още първият роман, „Замъкът на шапкаря“, му носи невероятен успех. Последван е от „Цитаделата“, „Звездите гледат отгоре“, „Ключовете на царството“, „Зелени години“ и „Испанският градинар“, всички успешно филмирани, а сборникът от разкази „Приключенията на черната чанта“ е в основата на увлекателен телевизионен сериал. А. Кронин е написал и автобиографията си — „Приключения в два свята“, а много от романите му се базират на случаи от лекарската му практика и неговата собствена биография.
	Творчеството на големия майстор, безспорно ярко име в английската литература на XX век, е значително по обем и тематика. Благодарение на усилията на много преводачи и издателства, между тях и на „Инфоспектър“, вече са преведени повечето от произведенията му, а 100-годишнината от рождението на Кронин е приятен повод да се насладим на първото издание на български език на „Песен за петаче“, роман, който още веднъж ни убеждава в изключителния му талант на разказвач и сърцевед.


	{file:37329}
