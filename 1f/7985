	{file:37387}

>	За автора

	Джейн Остин е родена на 16 декември 1775 година в градчето Стивънтън близо до Бейсингстоук и е седмото дете на местния енорийски свещеник. Заедно със семейството си тя живее в Стивънтън до 1801 година, когато баща й се пенсионира и всички се преместват в град Бат. През 1809 година се установяват в Чотън, близо до Алтън, Хемпшър. Джейн се задържа тук — с изключение на няколко посещения в Лондон — до май 1817 година, когато се преселва в Уинчестър, за да се намира близо до лекаря си. Умира на 18 юли 1817 година.
	Джейн Остин е изключително скромна по отношение на собствения си талант. В писмо до племенника си Едуард описва работата си като „малко парченце слонова кост, не по-голямо от няколко сантиметра, което обработвам с толкова нежна четка, че въпреки огромните ми усилия, резултатът е почти незабележим“. Още като момиче пише разкази и пародии на популярни любовни истории. Творбите й са публикувани след значителни преработки, като приживе са издадени само четири нейни романа: „Разум и чувства“ (1811), „Гордост и предразсъдъци“ (1813), „Менсфийлд Парк“ (1814) и „Ема“ (1816). Други два романа — „Абатството Нортангър“ и „Въздействие“, са публикувани посмъртно през 1818 година заедно с биографични бележки от брат й Хенри Остин, които по същество за пръв път признават официално авторството й. Романът „Въздействие“ е написан в периода 1815—16 година в надпревара с все по-крехкото й здраве. Известни са и две по-ранни творби на Джейн Остин — краткият роман в епистоларна форма „Лейди Сюзън“ и недовършеният роман „Семейство Уотсън“. Смъртта прекъсва работата й по романа „Сендитън“, от който са запазени само отделни откъси.
