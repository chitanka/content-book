	{file:25278}

>	За книгата и автора

	Уилям Сароян (1908–1981) е американски писател от арменски произход. Роден е в град Фресно, център на арменските емигранти в Калифорния, разположен на половината път между Сан Франциско и Лос Анжелос. Баща му е свещеник, беглец от турските погроми. Майка му е неука, обикновена жена, която след ранната смърт на бащата, изпраща малкия Уилям в приют за бедни сираци. На седемгодишна възраст момчето е изгонено от приюта и е принудено само да се бори за прехраната си. Става вестникарче и момче за поръчки, а по-късно пощальон, келнер, лозар.
	Въпреки бедността си, Уилям е силно привлечен от изкуството — иска му се да стане музикант, скулптор или художник. „Ако трябваше да бъда ваятел — си спомня Сароян, — щеше да ми е нужно длето и глина, художник — бои, четки и платна. А нима сте чували за композитор без пиано и без нотни листове? Да пишеш бе най-лесно и най-евтино: късче каква да е хартия и парченце молив.“
	Първата си книга Сароян публикува през 1934 година. Тя е последвана от десет романа, много пиеси, повече от 3000 разказа. Пиесата му „Мигове от живота“ получава през 1939 г. най-голямата американска награда „Пулицър“, но той отказва да я приеме.
	Писателят посети няколко пъти България, няколко негови книги са преведени у нас. Най-хубавият му детски роман — „Мамо, обичам те!“, излиза за първи път на български език.
