D>
	В памет на доц. Боян Джонов —
	подбудител на този превод,
	и с благодарност към съпругата ми
	за трайното насърчаване.
D$

>	{text:32956}

	{file:32957}

	<!--AUTOHIDE-->
>	Азбучен показалец на имена и думи

	__азагугска__: само в съчетанието азагугска свила, внасяна — както и зазаманкската коприна — от някаква приказна източна страна; по време на кръстоносните походи богатствата и произведенията на Ориента разпалили въображението на авторите, които при описването им не се интересували от достоверността на тяхното наименование.
	__Албрих__: джудже, ковчежник на принцовете Нибелунг и Шилбунг в страната на нибелунгите; надвивайки го, Зигфрид се сдобива от него със съкровището на нибелунгите и с мантията невидимка.
	__Алдриан__: баща на Хаген и Данкварт.
	__Алцай__: седалище на Фолкер северозападно от Вормс.
	__Амелрих__: име на брата на салджията, под което Хаген се представя.
	__амелунги__: наименование на воините на Теодерих и на населяващите неговото кралство.
	__Арас__: град в северна Франция, известен с великолепните си тъкани.
	__Астолд__: владетел на замъка в Мелк.
	__Атила__: хунски владетел (починал през 453 г.), син на Ботлунг, брат на Бледа, съпруг на Хелка, а след нейната смърт — на Кримхилда.


	__Бавария__: южногерманска област, граничеща с Австрия.
	__Балмунг__: име на меча на Зигфрид, който Хаген си присвоява след убийството и с който Кримхилда посича Хаген.
	__Бледа__: брат на Атила, погубен от Данкварт.
	__Ботлунг__: баща на Атила и Бледа.
	__Брунхилда__: исландска княгиня, съпруга на Гунтер.
	__Бургундия__: страната на бургундците с престолнина Вормс на Среден Рейн, владение на Данкрат и на първородния му син Гунтер.


	__вагант__: странстващ поет и певец.
	__Валтари__: испански, по-точно вестготски принц, пребивавал заедно с Хаген като заложник в двора на Атила, избягал оттам ведно с любимата си Хилдегунда, водил битка с бургундци пред безучастно наблюдаващия Хаген.
	__Васке__: име на меча на датчанина Иринг.
	__Васкенщайн__: скала във Вогезите, където се води битката между Валтари и бургундците.
	__вепър__: глиган.
	__Вербел__: шпилман в двора на Атила, заедно с Швемел изпратен като вестител във Вормс да покани бургундците на празненство; Хаген му отсича дясната ръка.
	__Верона__: италиански град, седалище на Теодерих (наричан Веронски, веронеца).
	__Витих__: погубил някога сродника на Готлинда Нудунг.
	__Вихарт__: един от витязите на Теодерих.
	__Вогези__: планина на левия бряг на Рейн (днес във Франция), чието име авторът, поради непознаване на поречието на Рейн, използва вместо Оденвалд на десния бряг, източно от Вормс, където би трябвало да е протекъл ловът.
	__Волфбранд__: един от витязите на Теодерих.
	__Волфвин__: един от витязите на Теодерих.
	__Волфхарт__: един от витязите на Теодерих, племенник на Хилдебранд; в единоборство Волфхарт и Гизелхер се погубват взаимно.
	__Вормс__: град на Среден Рейн, престолнина на бургундските владетели.


	__Гелфрат__: маркграф в Бавария, брат на Елзе, погубен от Данкварт.
	__Гербарт__: един от витязите на Теодерих.
	__Гере__: маркграф и сродник на бургундските владетели.
	__Гернот__: бургундски княз, вторият син на Данкрат и Ута.
	__Гибеке__: владетел, гост в двора на Атила.
	__Гизелхер__: бургундски княз, най-младият син на Данкрат и Ута, сгоден за дъщерята на Рюдигер, чието име в епоса не се назовава, но в едно негово продължение под наслов „Жалбата“ тя е спомената като Дитлинда; в единоборство Гизелхер и Волфхарт се погубват взаимно.
	__Готлинда__: съпруга на маркграфа Рюдигер от Пьохларн, майка на годеницата на Гизелхер.
	__Гран__: резиденция на Атила (днес Естергом, разположен на 60 км северозападно от Будапеща).
	__Гунтер__: 1. владетел на Бургундия, първороден син на Данкрат и Ута, брат на Кримхилда, Гернот и Гизелхер, съпруг на Брунхилда; 2. син на Зигфрид и Кримхилда, кръстен на вуйчо си.


	__Данкварт__: син на Алдриан, по-млад брат на Хаген, маршал (надзирател на конюшните и обозите) при бургундския цар и князете, погубен от Хелфрих.
	__Данкрат__: предишният владетел на Бургундия, съпруг на Ута, баща на Гунтер, Гернот, Гизелхер и Кримхилда.
	__Долен Рейн__: областта около Ксантен — царството на Зигмунд, родина на Зигфрид.


	__Екварт__: бургундски маркграф, придружавал Кримхилда в Ксантен, а по-късно и в двора на Атила, предупреждава бургундците за подготвяното от Кримхилда отмъщение.
	__Елзе__: управител на крайдунавска марка в Бавария, брат на маркграфа Гелфрат и сюзерен на погубения от Хаген салджия.
	__Ефердинг__: баварски град на Дунав.


	__зазаманкска__: само в съчетанието зазаманкска коприна, доставяна от някакъв ориенталски град.
	__Зиглинда__: 1. съпруга на цар Зигмунд и майка на Зигфрид; 2. едната от двете самовили, пророкували на Хаген.
	__Зигмунд__: цар на Долен Рейн с престолнина Ксантен, съпруг на Зиглинда и баща на Зигфрид.
	__Зигфрид__: 1. син на ксантенския владетел Зигмунд и Зиглинда, съпруг на Кримхилда; 2. син на Гунтер и Брунхилда.
	__Зигщаб__: племенник на Теодерих, веронски херцог, погубен от Фолкер.
	__Зиндолд__: виночерпец на бургундските владетели, участник във войната срещу саксонците.


	__Изенщайн__: замък на Брунхилда в Исландия, до който пътят по море е известен само на Зигфрид.
	__Ин__: приток на Дунав.
	__Иринг__: васал на датския княз Хавард, с когото живее при Атила, загинал в единоборство с Хаген.
	__Ирнфрид__: ландграф на Тюрингия, живеещ при Атила, погубен в единоборство с Фолкер.
	__каплан__: войскови свещеник.
	__Кримхилда__: дъщеря на Данкрат и Ута, сестра на бургундските владетели Гунтер, Гернот и Гизелхер, съпруга на Зигфрид, а след убийството му — на Атила, погубена от Хилдебранд; неин син от Зигфрид е Гунтер, а от Атила — Ортлиб.
	__Ксантен__: крепост на Долен Рейн, престолнина на цар Зигмунд.


	__ландграф__: благородническа титла между граф и херцог.
	__Лохе__: навярно Лоххайм, разрушено от наводнение през XIII в. селище на Рейн, където било потопено съкровището на нибелунгите.
	__Людегаст__: крал на Дания, брат на Людегер, обявил война на Гунтер и взет в плен от Зигфрид.
	__Людегер__: саксонски княз, брат на датския крал Людегаст и пленен като него от Зигфрид.


	__Майн__: приток на Рейн.
	__мантия невидимка__: наметало, под което носещият го ставал невидим (у нас известно с неточното означение „шапка-невидимка“).
	__марка__: погранична област, маркграфство.
	__маркграф__: управител на погранична област.
	__Маутерн__: селище на Дунав в днешна Австрия.
	__Мелк__: селище на Дунав в днешна Австрия, седалище на Астолд.
	__Меринг__: селища (днес Гросмеринг), където бургундците преминават на отвъдния бряг на Дунав.
	__меса__: литургия.
	__Мец__: родно място на Ортвин (днес във Франция).
	__Мизенбург__: селище на Дунав, отъждествявано с Визелбург — днес Мошонмадяровар в Унгария.
	__мярка__: в оригинала „марка“ като измервателна единица за благородни метали.


	__Нентвин__: Баща на Херат, девер на Хелка.
	__Нибелунг__: 1. баща на принцовете Шилбунг и Нибелунг, владетел на страната на нибелунгите, притежател на прочутото съкровище, което синовете му пожелали да си поделят; 2. един от нибелунгските принцове, брат на Шилбунг.
	__нибелунги__: в първата част на епоса име на изконните притежатели на нибелунгското съкровище и на техните поданици — легендарен народ (но не джуджета, нито великани) с родина, намираща се привидно някъде по норвежкото крайбрежие, достижима обаче за три недели на кон от Вормс (срв. норвежкото маркграфство в строфа 739), сиреч не в Скандинавия, а северно от Рейн; във втората част (от строфа 1523 нататък) — вариращо означение за бургундците.
	__Нудунг__: сродник (брат или син) на Готлинда, погубен от Витих; Кримхилда обещава на Бледа да получи неговата годеница и марка като награда.


	__Ортлиб__: син на Атила и Кримхилда, погубен от Хаген.
	__Ортвин__: родом от Мец, племенник на Хаген, трапезник на бургундските владетели.


	__Пасау__: баварски град на Дунав, седалище на епископ Пилгрим.
	__Пилгрим__: епископ на Пасау, брат на Ута, вуйчо на Кримхилда, Гунтер, Гернот и Гизелхер.
	__Пфьоринг__: град на Дунав, където Кримхилда преминава на отвъдния бряг.
	__Пьохларн__: град на Дунав, седалище на Рюдигер.


	__Рамунг__: войвода от Влахия, гост в двора на Атила.
	__Ритшард__: един от витязите на Теодерих.
	__Рюдигер__: маркграф от Пьохларн, васал на Атила, съпруг на Готлинда, баща на годеницата на Гизелхер, като сватовник на Атила убеждава Кримхилда да се омъжи за хунския владетел.
	__Румолд__: началник на придворната готварна, поел надзора над страната в отсъствието на бургундските владетели.


	__Саксония__: северногерманска област в близост до Дания.


	__Теодерих (Веронски)__: някогашен (готски по произход) владетел от Верона, крал на амелунгите, живеещ в изгнание при Атила, годеник на Херат.
	__Трайзен__: приток на Дунав в Австрия.
	__Трайзмауер__: замък на Хелка, разположен на устието на река Трайзен.
	__Траун__: приток на Дунав в Австрия.
	__Троне__: родно място на Хаген.
	__Тулн__: австрийски град на Дунав.
	__тур__: див бик, обитавал някога Европа.


	__умба__: изпъкналост в средата на щит.
	__Ута__: съпруга на Данкрат, майка на Гунтер, Гернот, Гизелхер и Кримхилда, сестра на пасауския епископ Пилгрим.


	__Фолкер__: шпилман, наричан гусларя, родом от Алцай, васал на бургундските владетели.
	__Франкония__: по-точно Източна Франкония — областта на изток от Среден Рейн и по поречието на Майн.


	__Хавард__: датски княз, живеещ в изгнание при Атила, сюзерен на Иринг, погубен от Хаген.
	__Хаген__: родом от Троне, по-възрастен син на Алдриан, брат на Данкварт, васал и сродник на бургундските владетели, погубил Зигфрид, а като пленник сам посечен от Кримхилда; на младини заедно с испанския принц Валтари пребивавал като заложник в двора на Атила.
	__Хадебург__: едната от двете самовили, предрекли на Хаген съдбата на бургундците при гостуването им в двора на Атила.
	__Хайнбург__: град на унгарската граница.
	__Хелка__: първата съпруга на Атила, леля на Херат.
	__Хелмнот__: един от витязите на Теодерих.
	__Хелфрих__: един от витязите на Теодерих, погубил Данкварт.
	__Херат__: дъщеря на Нентвин, сестриница на Хелка, годеница на Теодерих, поела грижите за дамите в двора на Атила след неговото овдовяване.
	__Хесен__: област на североизток от Франкония.
	__Хилдебранд__: възпитател, оръжейник и довереник на Теодерих, вуйчо на Волфхарт.
	__Хилдегунда__: любима на испанския принц Валтари, с която той избягал от двора на Атила.
	__Хорнбог__: един от витязите на Атила.
	__Хунолд__: ковчежник на бургундските владетели, участник във войната срещу саксонците.


	__шапел__: женско украшение за глава във форма на златен обръч.
	__Швабско__: област източно от Франкония.
	__Швалбфелд__: местност във Франкония, северно от Дунав.
	__Швемел__: шпилман в двора на Атила, заедно с Вербел изпратен като вестител във Вормс да покани бургундците на празненство.
	__Шилбунг__: нибелунгски принц, син на Нибелунг и брат на носещия името на баща си принц Нибелунг.
	__Шпайер__: град на Рейн, южно от Вормс.
	__Шпесарт__: гориста планина северно от Франкония.
	__шпилман__: странстващ музикант.
	__Шрутан__: рицар в двора на Атила, участвал в турнирната надпревара с бургундците.
