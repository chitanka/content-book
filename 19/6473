>	За автора

	Преподобният Хенепола Гунаратана е ръкоположен за будистки монах на 12 годишна възраст в малък храм в селото Маландения на областта Курунегала в Шри Ланка. Неговият учител е Преподобният Кирибаткумбуре Сонуттара Махатхера. На възраст от 20 години той получава по-висок сан в Канди през 1947 г. Той получава обучението си от колежа Видяланкара и Будисткия Мисионерски Колеж в Коломбо. Впоследствие той отива до Индия за пет години мисионерска служба за обществото Махабодхи, като служи на Хариджани (недокосваните) в Санчи, Делхи и Бомбай. По-късно прекарва десет години като мисионер в Малайзия на служба като религиозен съветник на Обществото Сасана Абхивурдхивардхана, Будисткото Мисионерско Общество и Будистката Младежка Федерация на Малайзия. Той е бил учител в школата Кишон Диал и девическото училище Темпъл Роуд, както и директор на Будисткия Институт на Куала Лумпур.
	По покана на обществото Сасана Севака Преподобният Гунаратана отива в САЩ през 1968 г., за да служи като Генерален секретар на будисткото общество Вихара във Вашингтон. През 1980 г. той е назначен за Президент на обществото. По време на годините, прекарани във Вихара, той е преподавал курсове по будизъм, провеждал е медитационни ретрийти и е водил лекции на много места в САЩ, Канада, Европа, Австралия и Нова Зеландия.
	Също така той е развивал научните си интереси, като е защитил бакалавърска, магистърска и докторска степен по философия от Американския Университет. Той е преподавал курсове по будизъм в Американския Университет, университета Джорджтаун и университета в Мериленд. Неговите книги и статии са били публикувани в Малайзия, Индия, Шри Ланка и САЩ.
	От 1973 г. той е будистки свещеник в Американския Университет, ръководейки ученици, които се интересуват от будизъм и будистка медитация. В момента той е президент на обществото Бхавана в Западна Вирджиния в Шенандоа Вали, на около 100 мили от Вашингтон, като преподава медитация и провежда медитационни ретрийти.

	{file:32528}
