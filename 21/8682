	{file:40776}

>	Астрид Линдгрен

	Астрид Линдгрен е родена на 14 ноември 1907 г. във фермата Нес, област Смоланд, Южна Швеция. Тя е второто дете в семейството на Самуел Аугуст и Хана Ериксон. Има по-голям брат и две сестри. Като малка чете много — най-вече книги, в които главните герои са момичета. Сред любимите й романи са „Анн от фермата «Грийн Гейбълс»“ от Луси Монтгомъри и „Полиана“ от Елинор Портър. От 1914 до 1923 г. посещава училището в близкия град Вимербю. След като го завършва, работи за кратко в местния вестник. Три години по-късно се премества в Стокхолм, където изкарва курсове за секретарка. През 1931 г. се омъжва за Стуре Линдгрен и приема фамилното му име. Раждат им се две деца — момче и момиче.
	През 1944 г. Астрид Линдгрен написва първия си роман за деца — „Пипи Дългото чорапче“ като подарък за десетия рожден ден на дъщеря си. Книгата е публикувана на следващата година от издателство „Рабен и Сьогрен“. Линдгрен получава предложение да работи в същото издателство като редактор на детска литература. В продължение на двадесет и пет години, въпреки световната слава и финансовия си успех, тя върши своята редакторска работа. Напуска издателството през 1970 година.
	Астрид Линдгрен е най-популярната детска писателка в света. Автор е на повече от сто книги — романи, сборници с приказки и разкази, илюстровани книжки. По нейни произведения са снимани над четиридесет игрални филма за деца. Като израз на изключително признание, през 1996 г. в един от парковете на Стокхолм е поставена нейна бронзова статуя.
	За своето богато творчество Астрид Линдгрен е получила повече от петдесет отличия, между които наградата „Нилс Холгерсон“ (1955), Немската награда за детско-юношеска литература (1956), медал „Ханс Кристиян Андерсен“ (1958), златен медал на Шведската академия (1971), наградата „Луис Карол“ (1973), златен медал, присъждан от шведското правителство (1985), Международната литературна награда на ЮНЕСКО (1993) и др.
	Издателска къща „Пан“ има привилегията единствена в България да представи творчеството на Астрид Линдгрен на български език.
