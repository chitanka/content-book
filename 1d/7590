	{file:36582}

>	За книгата и автора

	Луси Мод Монтгомъри (1874–1942) е родена на канадския остров Принц Едуард. Осемгодишна остава сираче. Израства сред красива природа и прости човешки отношения, които после майсторски описва в романите си.
	Веднъж Луси Монтгомъри решава да преработи един свой стар разказ, но работата я увлича и тя, почти на шега, написва цял роман — „Анн от фермата Грийн Гейбълс“. Той е публикуван през 1908 г. и веднага се превръща в бестселър.
	Поредицата романи за Анн Шърли продължава с книгите:
	„Анн от Авонлий“ — пет години след пристигането си във фермата „Грийн Гейбълс“ порасналата Анн е назначена за учителка в Авонлий;
	„Анн от острова“ — Анн Шърли напуска Авонлий, за да учи в колежа Редмънд в град Кингспорт;
	„Анн от къщата на върбите“ — описани са трите години, през които Анн Шърли е директор на гимназията в Съмърсайд;
	„Анн от дома на мечтите“ — Анн се омъжва за д-р Гилбърт Блайт и се премества в къща на брега на най-красивия залив на острова — „Четирите вятъра“;
	„Анн от Ингълсайд“ е последната книга от поредицата. Анн вече живее щастливо със съпруга си в имението „Ингълсайд“ и се грижи за своите шест деца. Това не е никак лесно, защото хлапетата винаги се забъркват в невероятни истории.
