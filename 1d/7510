	{file:36328}

>	За книгата и автора

	Романът „Мери Попинз в парка“ е публикуван през 1952 година. Това е четвъртата книга от поредицата за приключенията на вълшебната гувернантка и децата на семейство Банкс. Ето как Памела Травърз представя своя роман: „Приключенията, описани в тази книга, се случват при трите престоя на Мери Попинз у семейство Банкс. Това уточнение се отнася за онези читатели, които очакват, че гувернантката пристига за четвърти път. Все пак тя не може непрекъснато да пристига и заминава. Освен това, не бива да забравяме, че три е щастливо число. Тези, които вече познават Мери Попинз, сигурно си спомнят и някои от останалите герои. А тези, които не си ги спомнят, могат да прочетат повече за тях в предишните книги“.
	Памела Травърз е родена през 1904 г. в Куинсланд, Австралия. Започва да пише разказчета за деца още когато самата тя е дете. По-късно сътрудничи на ирландски и английски литературни списания предимно с театрална критика. Водена от стремеж за по-успешна лична изява, младата писателка се премества в Англия. Странната и много забавна история за децата на семейство Банкс и тяхната вълшебна гувернантка започва да пише от носталгия. Романът „Мери Попинз“ е публикуван през 1934 година.
	Това е най-хубавата и оригинална английска книга, излязла след появата на „Мечо Пух“ — пише в рецензия на вестник „Ню Йорк Хералд Трибюн“.
	През 1935 г. се появява и романът „Мери Попинз се завръща“. Серията книги за вълшебната гувернантка включва още: „Мери Попинз отваря вратата“ (1944), „Мери Попинз в парка“ (1952) и др.
	Музикалният филм на Уолт Дисни, съчетан с анимация, превръща Мери Попинз в световна знаменитост.
	Памела Травърз почина на 92-годишна възраст през пролетта на 1996 година.
