	{file:28198}


>	Анкета с читателите

	Попълването на този талон-анкета не е задължително. Целта ни е да проучим вашите мнения и желания, за да станат книгите-игри на издателство „АСТРАЛА“ още по-интересни и привлекателни за вас.
	Първият ни въпрос е КАК ДА БЪДЕ ПРОДЪЛЖЕНА ПОРЕДИЦАТА? Предложените в епизод 350 възможности са дадени съкратено. Подчертайте или заградите варианта, който най-много ви допада.
	1. Битките на Метаком.
	2. Шаманът Попе и неговата „Война на Боговете“.
	3. Големият Индиански съюз на Текумзе.
	4. Войната на Черния сокол.
	5. Борбата на семинолите за Флорида.
	6. Битките на Червения облак и сиуксите.
	7. Победата при Литъл Бигхорн.
	8. Партизанските войни на апачите.
	9. Други ваши идеи и желания. (Напишете ги в писмо)
	Вторият ни въпрос се отнася до приложената към книгата настолна игра. Молим ви за вашето мнение.
	1. Харесва ли ви настолната игра? ДА / НЕ
	2. Ако ви харесва, как да бъдат оформяни за напред такива игри:
	— Да са по-лесни и с по-малко правила.
	— Да са направени по същия начин.
	— Да бъдат по-големи и по-сложни.
	— Да се изработят отделно и се предлагат в комплект с книгата-игра.
	— Да се издадат като самостоятелни игри.
	В тази книга е направен опит да се съберат в едно двете основни системи за протичане на битките. Как оценявате този първи опит?
	1. Опитът не е сполучлив! Да се използва само една система:
	а) Избор на оръжие и сравняване на точки.
	б) Битки със случайни числа или зарчета.
	2. Опитът е добър. Да се приложи и в други книги.
	3. Опитът е сполучлив, но трябва да се намери начин за подобряването му.
	4. Идеята е много хубава. Добре е да бъде разширена с още различни системи. (Моля напишете писмо с ваши предложения.)


>	В отговор на читателските писма

	Уважаеми читатели,
	Освен 955-те талона за участие в първата суперигра с награди се получиха и 251 писма с ваши отзиви и препоръки за книгата-игра ДУХЪТ НА ПРЕРИЯТА. Всички ние много се радваме, че харесвате книгите на издателство „АСТРАЛА“ и желаете те да излизат и занапред. Вашите писма и препоръки ще ни помогнат да направим новите игри още по-хубави и интересни.
	А сега онова, което интересува всички — отговорите на конкурсните задачи и кратки разяснения към тях.
	В първата задача ти, читателю, трябваше да разбереш кой от „духовете пазители“ на Поуните казва истината и кой лъже. Верният отговор е, че _Бобърът казва истината, а Лисицата и Вълкът лъжат._ Решението се получава още при първия въпрос: „Кой от вас лъже?“ Ако се пренебрегне художествената украса на отговорите, Лисицата казва: „Всички лъжем“ — твърдение, което съдържа в себе си противоречие и разбира се, не може да бъде вярно. Ето защо, ако тя казва истината, то значи, че и тя лъже — получава се противоречие.
	Бобърът отговаря: „Само един казва истината“. Това твърдение е вярно, защото, ако той лъже, излиза, че поне двама казват истината. Получава се ново противоречие, защото за Лисицата вече доказахме, че лъже. Тогава щом Бобърът казва истината, само на един от тях може да се вярва и това е самият Бобър. От същите тези разсъждения излиза, че Вълкът също лъже, въпреки че на първия въпрос не отговоря нищо.
	От тук нататък е лесно — всички отговори на Бобъра са верни, а всички останали неверни! Следователно във вигвама са _„Свещените стрели на Шейените“_ и истинска е _„Черната изписана кожа“._ Ето и текста на Посланието:
	_Аз съм уморен от разправии! Уморен съм от кавгите ваши! От войни кръвопролитни, от молби за кръв и мъст._
	_Примирете се, деца! Един за друг бъдете братя! Силни сте, когато сте единни, раздялата ви прави слаби!_
	В Книгата има една уловка и едно доста сериозно подсказване, коя кожа е истинската. Уловката е, че преди да тръгне за „Кожата“ и „Стрелите“, Самотния вълк произнася реч, в която казва, че Маниту е дал посланието на кожа от Бял бизон. Това не е авторска грешка, както подозират някои от вас. Просто Вълка още не знае коя е истинската кожа. Подсказването е в самия надпис на „Бялата кожа“ при Поуните. На нея пише: _„По средата на играта взел си кожата фалшива!“_
	Във втората задача трябваше да се определи кой е крадецът. Веднага отпадат двете Свраки-близнаци. За тях се знае, че са страхливи и не крадат сами, а единият има алиби. Остава Намръщената лисица, който винаги действа сам и не би взел другата Сврака за помощник. Значи той е крадецът!
	Молим за извинение тези от вас, които несъзнателно сме подвели с имената на Духовете Пазители. Признаваме, че не предвидихме възможната връзка между името Самотния вълк и Вълка Пазител. Същото се отнася и за Крадливата сврака — това, че са го нарекли така, не значи, че точно той, точно сега е откраднал лулата.
	Всички логически задачи в книгата са преработени известни главоблъсканици от математическия фолклор и са от вида УСЛОВИЕ-ВЪПРОС-ОТГОВОРИ. ОТГОВОРИТЕ СА ИСТИНА ИЛИ ЛЪЖА.
	Занапред обръщайте внимание САМО НА ДИАЛОГА. Ако има задача от друг тип, специално ще бъде посочено в текста.
	Последната задача беше разшифроването на Посланието. С нея са се справили всички, независимо коя кожа са прочели, Бялата или Черната. Все пак има някои от вас, които са разчели правилно текста, но не са се сетили да го подредят правилно. Част от тях са поправили тази своя грешка в писмата си и талоните им участваха в разпределението на наградите.
	А сега накратко да се спрем на вашите желания:
	Почти всички, които са ни писали, искат книгите-игри да бъдат по-големи, с повече епизоди и с повече приключения. За съжаление, вашето най-силно желание е и най-трудно изпълнимо. Обемът на книгата е ограничен от един много важен фактор — НЕЙНАТА ЦЕНА. Колкото повече са страниците, толкова по-висока е цената. Издателството смята, че 12 печатни коли (192 страници) са най-подходящи за тези книги. Този обем ограничава епизодите до 300–350, в зависимост от стила на писане на автора, а илюстрациите до 15–20. Предполагаме няма да ви хареса, ако книгата прилича на сборник от кратки инструкции.
	Следващото нещо, за което всички пишат, са „БИТКИТЕ“. Тука желанията ви са толкова разнородни, че много трудно ще е всички да останат доволни. Ето няколко примера:
	Мнението ви за броя на „битките“ варира от: _„… да има много кръв и скалпове и героите по-често да умират…“_ до _„… нека индианците не воюват, а решават всички проблеми с преговори…“_ Това са изречения от ваши писма. Все пак почти всички искате да има повече и по-разнообразни битки, затова в тази книга-игра, освен обичайните единоборства, ще ви бъде предложено и нещо малко по-различно — възможността да организирате и командвате масови сражения.
	Колкото до протичането на самите „битки“, от писмата ви се вижда, че одобрявате предложената „точкова“ система — дори искате тя да бъде още усложнена. Трябва да се съобразяваме с по-малките читатели и затова пресмятането няма да бъде по-трудно, но ще бъдат увеличени възможностите за избор.
	Искаме да ви обясним защо избрахме това продължение на книгата. Идеята за „ОТВОРЕНА ПОРЕДИЦА“ много ви е харесала. От всички 251 писма, 174 са с ваши предложения разпределени така: 89 за Въстанието на Понтиак, 41 Войната на Текумзе и 44 с други желания.
	Тук е моментът да се посочи, че в „Духът на прерията“ авторът е допуснал малка техническа грешка, която някои от вас са забелязали. Народът на Понтиак се нарича Отава, а не Ота, както е в книгата.
	В издателството се получиха десетки много хубави идеи за продължение на играта.
	Такова е писмото на Калоян Димитров от Русе, който на седем машинописни страници е разработил истински приключенски сюжет.
	Друго интересно писмо е на Тодор Николов Георгиев, който не е пожалил труда си и е написал на ръка 26(!) големи страници, в които разказва за „Войната на Малката врана“. Разработил е план за написване на книгата и дори е приложил хубава илюстрация.
	Добри предложения са изпратили още: Илко Димитров от Видин, Владислав Младенов от Дупница, Владимир Станев от Попово, Станимир Рашков от София и Цветелина Кьосева от Пловдив.
	Все пак най-много ни хареса идеята на 14-годишния Тома Василев Томов от Пловдив. Той печели и наградата на издателството за най-оригинален сюжет. Вероятно една от следващите игри ще бъде написана по неговото предложение.
	Останалите предложения са за известни епизоди от американската история: войната на Сиуксите, предвождани от Седящия бик, партизанските походи на вожда Джеронимо и Апачите, въстанието на Оцеола и още много други.
	Ще трябва да разочароваме тези от вас, които са пожелали да включим в книгите-игри любимите им герои Винету, Олд Шетърхенд и останалите персонажи на Карл Май. Смятаме, че не е почтено да се възползваме от славата на известния писател.
	Още веднъж ви благодарим за добрите отзиви и полезните препоръки! Пожелаваме ви приятно забавление с новата книга-игра!
@	Издателство „Астрала“
