>	За тези, които не са чели „Операция «Хаос»“ I

	Капитан Стивън Матучек разказва своя живот на нас, жителите на паралелната Вселена, без да е сигурен, че ще бъде чут и разбран. В неговия свят на една „отвъдна“ Америка всичко е подчинено на законите на метафизиката. Енергетиката и производството се осъществяват посредством инженерна магия, дребните битови проблеми често се решават чрез заклинания. Американците летят на метли, осветяват се с произведените от „Дженерал Електрик“ огньове на Свети Елм и воюват с мюсюлманите от Халифата, които са завзели няколко щата с десант на летящи килимчета. Разузнавачът Матучек е изпратен заедно с вещица от Кавалерийския корпус да обезвреди тайното оръжие на сарацините — джинът ифрит. Акцията преминава успешно — Стивън, превърнат във вълк, защитава вещицата, а тя с помощта на психоанализа успява да убеди злия дух, че мястото му е в бутилката, където е затворен от своя господар Сюлейман ибн Дауд. Капитанът едва не загива в битка с тигър върколак от противниковата армия и докато е в безсъзнание попада в мисловното пространство на Солипсиста — тъмен разум, който отрича правото на съществуване на всичко, освен на своя собствен Аз.
	Скоро войната приключва, сарацините са разбити и прогонени, а бойната дружба между върколака и вещицата преминава в цивилен флирт и нарастващо влечение. Те се озовават заедно в университета „Трисмегист“ — той като студент, а тя — като преподавателка. По време на университетския празник лекомислени студенти, загубили чувство за мярка, оживяват митичния саламандър, който предизвиква разрушения и пожарища. Двамата герои отново се справят с опасността, подпомогнати от верния котарак на вещицата Сварталф, който за свой ужас за кратко бива превърнат в куче. В смъртоносен момент Матучек отново попада в затвореното мисловно пространство на Солипсиста, откъдето узнава, че опасната идея за „шегата“ със саламандъра е породена от този странен и непонятен разум, който крои някакви планове срещу човечеството.
	Последното изпитание окончателно свързва младата двойка и скоро ги виждаме като щастливи младоженци, които се оттеглят да прекарат медения си месец на вила в планината. Тук ненадейно са подложени на влиянието на инкуб и сукуб — демони на разврата, които искат да унищожат любовта им. След като успяват да се справят и с това премеждие, те се връщат към мирния живот и скоро им се ражда дъщеря.
	Главният герой започва работа в предприятието „Източници на норните“, което произвежда снаряжение за армията и полицията. Там се поражда нов конфликт — независимо от своите безкрайни проповеди на абсолютната любов, сектата на йоанитите започва безкомпромисни окупационни демонстрации срещу завода, в който работи Стийв Матучек. Една вечер двамата съпрузи решават да се намесят пряко в конфликта на йоанитите със заводската администрация и оставят котарака Сварталф да пази малката им дъщеря. С това, без да знаят, правят първата крачка от своето пътешествие към Ада.


	{file:548-kniga2}

>	{text:44998}
