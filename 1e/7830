>	За книгата и автора

	Джеймс Крюс е роден през 1926 г. на остров Хелголанд в Северно море. Островът има площ по-малка от един квадратен километър, а най-високата му част е само на 56 метра над морското равнище. Снимки на Хелголанд могат да се видят във всички енциклопедии за природните забележителности на света. Керемиденочервените му скали се издигат над морето като останки на старинен и непристъпен замък.
	Крюс е стара моряшка фамилия. Прадядото на писателя е ловец на раци и сладкодумец, който обича да си измисля стихчета и игрословици. „На малък остров човек няма какво да прави, освен да развива въображението си“ — казва за детските си години Джеймс Крюс.
	На шестнадесетгодишна възраст той напуска острова. Учи в педагогически институт, но не го завършва. В Мюнхен се запознава с Ерих Кестнер, който прочита първите му литературни опити и го насърчава да пише за деца.
	Джеймс Крюс започва да публикува свои произведения през 50-те години. Първият му голям литературен успех е романът „Моят прадядо и аз“ (1959), отличен с Немската награда за детска и юношеска литература.
	През 1966 г. Джеймс Крюс се преселва на най-големия от Канарските острови, където остава до смъртта си. В следващите тридесет години той публикува десетки книги, между които романите „Моят прадядо, героите и аз“ (1967) и „Тим Талер или продаденият смях“ (1962).
	Джеймс Крюс е най-известният немски писател за деца от втората половина на XX век. През 1968 г. за цялостното си творчество той получава най-високата награда за детска литература — медала „Ханс Кристиан Андерсен“.


	{file:37202}
