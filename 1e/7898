>	За автора

	Арчибалд Джоузеф Кронин, лекар и писател, е роден в Кардрос, Шотландия, през 1896 г. След завръщането си от служба в Кралския флот през Първата световна война той се дипломира в медицинския факултет на университета в Глазгоу. По-късно започва лекарска практика в Лондон до момента, когато поради влошено здраве е принуден да я изостави и започва да пише. След Втората световна война А. Дж. Кронин дълги години живее в Съединените щати. Умира през 1981 г. в Давос, Швейцария, където прекарва последните няколко години от живота си.
	Много от неговите романи, между които: „Замъкът на шапкаря“, „Цитаделата“, „Звездите гледат отгоре“, „Ключовете на царството“ и „Испанският градинар“, са успешно филмирани. Сборникът от разкази „Приключенията на черната чанта“ е в основата на увлекателен телевизионен сериал. А. Дж. Кронин е написал и автобиографията си — „Приключения в два свята“. Творчеството на А. Дж. Кронин, безспорно едно от най-значимите имена в английската литература на нашия век, е значително по обем и тематика. На български език (с изключение на „Дървото на Юда“ — 1961 г.) са преведени главно произведенията му до 1952 г., докато значителна част от по-късните му творби, много популярни и често преиздавани на Запад, остават все още неизвестни за българските читатели.

	{file:37272}
