	{file:37161}

>	За книгата и автора

	Астрид Линдгрен е родена през 1907 г. във фермата Нес, област Смоланд, Южна Швеция. Бащината й фамилия е Ериксон. Като дете чете много — най-вече книги, в които главните герои са момичета. Сред любимите й романи са «Анн от фермата Грийн Гейбълс» от Луси Монтгомъри и «Полиана» от Елинор Портър. Завършва училище през 1923 г. и започва работа в местния вестник. Три години по-късно се премества в Стокхолм, където изкарва курсове за секретарка. През 1931 г. се омъжва за Стуре Линдгрен и приема фамилното му име. Раждат им се две деца — момче и момиче.
	През 1944 г. Астрид Линдгрен написва първия си роман за деца — «Пипи Дългото чорапче», като подарък за десетия рожден ден на дъщеря си. Книгата е публикувана на следващата година от издателство «Рабен и Сльогрен». Линдгрен получава предложение да работи в същото издателство като редактор за детска литература. В продължение на 25 години, въпреки световната слава и финансовия си успех, Линдгрен върши своята редакторска работа. Напуска издателството през 1970 година.
	Астрид Линдгрен е най-популярната детска писателка в света. Тя е автор на повече от седемдесет книги за деца и юноши, преведени на седемдесет езика. По времето, когато създава образа на Пипи Дългото чорапче, Линдгрен решава да напише и трилогия, в която главният герой е момче. Така се раждат книгите за великия детектив Кале Бломквист.
	Издателска къща «Пан» предлага за пръв път на български език романа «Кале Бломквист живее опасно» (1951). Това е третото произведение на Астрид Линдгрен в поредицата «Вечните детски романи» след «Малките детективи и гълтачът на мечове» (1957) и «Островът на чайките» (1968).
	За своето творчество Астрид Линдгрен е получила голям брой престижни награди — Шведската държавна награда за литература (1957), наградата «Андерсен» (1958), златен медал на Шведската академия (1971), наградата «Луис Карол» (1973) и много други.
	През 1985 г. от шведските обществени библиотеки са заети 2 000 000 екземпляра от книгите на Астрид Линдгрен, което я превръща в най-четения шведски автор.
	Като израз на изключително признание, преди няколко години в един от парковете на Стокхолм бе издигната нейна бронзова статуя.