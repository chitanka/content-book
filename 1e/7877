>	За книгата и автора

	Едит Несбит (1858–1924) е родена в заможно семейство. Тя е най-малката дъщеря на директора на Лондонския селскостопански колеж. Баща й умира, когато тя е едва на три години.
	Едит е непослушно и буйно дете, прави безброй бели и създава проблеми на майка си. Мрази повечето училища в Англия и Европа, в които я изпращат да учи. Любимите й занимания са четенето, ездата, плуването и играта на пирати с по-големите й братя.
	Започва да съчинява стихове и разкази в ранно детство, а на дванадесет години вече мечтае да стане писателка. Първите й стихове са публикувани, когато Едит е едва петнадесетгодишна.
	През 1880 г. Едит Несбит се омъжва за симпатичния млад бизнесмен Хюбърт Блант. Скоро след сватбата съпругът й се разболява сериозно, а съдружникът му изчезва с всичките средства на фирмата. Едит започва да пише стихове, разкази, романи и есета, с които да осигури издръжка за себе си, своето бебе и болния си съпруг. След като се възстановява от болестта, Хюбърт Блант също започва да пише и по-късно става един от известните политически журналисти.
	Книгите, които Несбит създава между двадесетата и четиридесетата си година, са написани в модерния по онова време сантиментален стил.
	През 1899 г. тя публикува първия си роман за деца, който е посрещнат възторжено от читателите. След големия успех семейството на Несбит има възможност да напусне Лондон и да се засели в „Уелд Хол“ — красива и просторна тухлена къща в графство Кент. Там тя написва прочутата си трилогия, която започва с романа „Пет деца и То“ (1902), непознат досега на българския читател. С много хумор Несбит разказва на детската аудитория какво би се случило, ако едно вълшебно същество изпълнява всяко желание.
	Във втория роман „Феникс и летящият килим“ (1904) децата преживяват много приключения във Франция, Индия и Южните морета. В третата книга „Историята на амулета“ (1906) те се връщат назад във времето и попадат в древна Англия, Египет, Вавилон и накрая — на тайнствения континент Атлантида.
	И по трите романа са снимани няколко игрални и анимационни филми, което е допринесло за тяхната голяма популярност.
	След трилогията Несбит създава още два чудесни романа — „Децата от гарата“ (1906) и „Омагьосаният замък“ (1907). И двата са преведени за първи път на български език специално за поредицата „Вечните детски романи“ на Издателска къща „Пан“.

	{file:37254}
