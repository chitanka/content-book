	{file:37156}

>	За книгата и автора

	Родината на Едуард Рикардо Брейтуейт е Гаяна — бившата колония на Великобритания Гвиана, получила независимост през 1966 г. и обявена за република през 1970 г. Два пъти по-голяма по площ от България, с население 750 хиляди души, Гаяна е разположена в североизточната част на Южна Америка на брега на Атлантическия океан. Страната е извънредно богата на боксит, елмази и злато.
	Завършил образованието си в Гаяна, през Втората световна война Е. Р. Брейтуейт служи като летец в британските ВВС, след което работи като преподавател в английско училище. През 1965 г. е бил ръководител на гаянската мисия в ООН, а в последвалите години — посланик на Гаяна във Венецуела и консултант по образованието в ЮНЕСКО.
	Брейтуейт е автор на романите „Платен слуга“ и „Избор на сламки“, както и на публицистични материали и пътеписи.
	Автобиографичното му произведение „На учителя с любов“ разказва за времето, когато Брейтуейт е бил учител в следвоенна Англия. Книгата е послужила за основа на игрален филм и е претърпяла многобройни издания в цял свят.