>	{text:32396}

>	Няколко думи за „Любовни престъпления“

	Първата от новелите, включена в сборника с това заглавие, Маркиз дьо Сад започва да пише на 1 март 1788 г. Освен нея в сборника влизат още десет новели, разделени в четири тома, в следния ред:
	Първи том:
	1. Жулиет и Роне, или Амбоазката, конспирация. Историческа новела.
	2. Двойно изпитание.
	Втори том:
	3. Мис Енриет Стралсон, или Последиците от отчаянието. Английска новела.
	4. Факселанж, или грешките на амбицията.
	5. Флорвил и Курвал, или фатализмът.
	Трети том:
	6. Родриг, или Омагьосаната кула. Алегоричен разказ.
	7. Лоранс и Антония. Италианска новела.
	8. Ернестин. Шведска новела.
	Четвърти том:
	9. Доржвил, или Престъпник от добродетелност.
	10. Графиня Сансер, или Съперница на своята дъщеря. Анекдот от Бурбонския двор.
	11. Йожени дьо Франвал.
	В по-късни издания, под това или други заглавия, заедно с единадесетте, са помествани и редица други творби на автора, обединявани по литературен вид, обем, маниер на разказа, или по други признаци и съображения.
	В тази книга е направен подбор на пет от новелите, характеризиращи творчеството на Сад, предназначено за публикуване (четвърта, пета, седма, осма, девета, десета и единадесета). В него, за разлика от произведения, като например „Сто и двадесетте дни на Содом“, писани за задоволяване на вътрешни потребности на автора, езикът е съобразен с общоприетите обществени норми за литературното творчество на епохата. Въпреки това, публикуването на сборника предизвиква твърде рязка и враждебна реакция на официалния печат. „Журнал де-з-ар, де сианс и дьо литератюр“ помества статия, в която обвинява автора на „Любовни престъпления“, че е същият, написал скандалния роман „Жюстин“ (нещо, което Сад упорито отказва да признае).
	Въпреки сравнителната умереност поне в езика на Сад в публикуваните новели, авторът на статията пише: „Не можах да прочета без възмущение тези четири тома с възмутителни жестокости. Дори не съм компенсиран за отвращението, което те внушават със стила на автора, който в това произведение е жалък, все така извън всякаква мярка, изпълнен с фрази с лош вкус, с очевидни безсмислици, с тривиални размишления.“
	Възмутен от една от статиите (особено тази на Вилтрек), Сад публикува отговор, в който не само се изявява като блестящ полемист, но и доразвива редица свои възгледи за романа и литературата, изложени в теоретическия предговор към сборника „Виждания върху романите.“
	По повод обвиненията за липса на добродетели в художествените му произведения той пише: „Невинаги, когато принуждаваме добродетелта да побеждава, можем да претендираме, че към един роман или трагедия има интерес.“
	И подчертавайки, че ужасът и милостта в драматичното изкуство трудно могат да съжителствуват в една спокойна атмосфера, посочва и тривиалната, но съкрушителна истина, че думите и действията на литературния герой, не могат да се отъждествяват с тези на автора на литературното произведение и да служат като обвинение срещу него.
	„Всеки актьор в драматична творба — пише Сад — трябва да говори с езика, определен за характера, който носи… с него говори действуващото лице, а не авторът.“


>	{text:32397}

>	{text:32398}

>	{text:32399}

>	{text:32400}

>	{text:32401}

>	{text:32402}

>	{text:32403}

>	{text:32404}
