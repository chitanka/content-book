	{file:32446}

>	За авторите

#	Робърт Кийосаки
	— Главната причина за финансовите трудности на хората е, че те прекарват години в училище, но не учат нищо за парите. Затова пък се учат да работят за пари… вместо да карат парите да работят за тях — казва Робърт Кийосаки.
	Роден и отраснал на Хавайските острови, Робърт е четвърто поколение натурализиран американец от японски произход. От неговото семейство са излезли много забележителни преподаватели. Баща му е глава на образователната система на щата Хаваи. Щом завършва гимназия, Робърт отива да следва в Ню Йорк, а след като се дипломира, се присъединява към Американските военноморски сили и заминава за Виетнам като офицер и пилот на военен хеликоптер.
	Когато се завръща от Виетнам, Робърт се заема със своята бизнескариера. През 1977 година създава компания, която предлага на пазара първите портфейли от найлон и велкро; те се превръщат в известен по цял свят продукт и му носят милиони долари. За него и неговите продукти се пише в множество популярни и специализирани списания.
	Той изоставя света на бизнеса и през 1985 година създава международна образователна компания, действаща в седем страни, за да учи на бизнес и инвестиране десетки хиляди студенти.
	Робърт се пенсионира на четирийсет и седемгодишна възраст и се заема с това, което му доставя най-голямо удоволствие — инвестирането. Загрижен заради нарастващата пропаст между богати и бедни, той създава играта „Потоци пари“, за да учи другите на играта на пари, известна досега само на богатите.
	Бизнесът на Робърт са недвижимото имущество и развиването на малки компании, но истинската му любов и страст е преподаването. Посланието му е ясно: „Вземете в свои ръце отговорността за вашите финанси или изпълнявайте цял живот заповеди. Можете да бъдете или господар на парите, или техен роб“.
	Робърт Кийосаки организира курсове с продължителност от един час до три дни, където учи хората на тайните на богатите. В тях засяга теми като инвестиране с висока възвръщаемост и малък риск; как да учим децата си да бъдат богати; как да създаваме компании и да ги продаваме. А посланието им е: „Събудете финансовия гении в себе си. Той само чака да се прояви“.
	Ето какво казва за неговото дело известният автор Антъни Робинс: — Образователната работа на Робърт е дълбока, мощна и променя живота на хората. Приветствам усилията му и го препоръчвам горещо. В тези времена на огромни икономически промени посланието на Робърт е наистина безценно.


#	Шарън Лехтър
	Съпруга и майка на 3 деца, счетоводител, консултант в производството на играчки и издателската дейност и собственик на бизнес, Шарън Лехтър посвещава професионалните си усилия на образованието.
	Дипломира се с отличие в Държавния университет на Флорида със специалност „счетоводство“. Започва работа в една от осемте големи счетоводни фирми на времето и става главен счетоводител на компютърна компания, данъчен директор на национална застрахователна компания и основател и един от издателите на първото регионално женско списание в Уисконсин.
	Вниманието й бързо се насочва към образованието, докато наблюдава как растат трите й деца. Истинска борба е да ги накара да четат; те предпочитат да гледат телевизия.
	Затова с радост се присъединява към усилията на изобретателя на първата електронна „говореща книга“ и подпомага разпространението на електронните книги. Днес тя все така е сред пионерите в развитието на нови технологии, които да върнат книгата в живота на децата.
	Участва активно в образованието на своите деца. Става активист в областта на обучението по математика, компютри, четене и писане.
	— Съвременната образователна система не успява да бъде в крак с глобалните и технологични промени в днешния свят. Трябва да научим нашите деца на уменията, както академични, така и финансови, които ще им бъдат необходими не само за да оцелеят, а и да процъфтяват.
	Тя е съавтор на книгите „Богат баща, беден баща“ и „Четирите потока на парите“ и съсредоточава усилията си върху създаването на средства за обучение за хората, които желаят да подобрят финансовото си образование.
