	{file:1282}

>	За автора Л. Рон Хабърд

	Роден през 1911 година, син на американски флотски офицер, Л. Рон Хабърд е израснал в американския Запад и от ранно детство е опознал грубия живот на открито, преди да поеме към морето. Каубои, индианци и планините на Монтана се редуват с откритото море, с храмове и ориенталски пейзажи и пътуванията му из Далечния Изток като юноша. Докато навърши деветнайсет, той е пропътувал четвърт милион морски мили и още хиляди миди на земята. Впечатленията и изживяванията му са записани в поредица от дневници, в които могат да се открият наченки на сюжети на разкази.
	След като се завръща в Съединените щати, неутолимото любопитство и жажда за вълнения на Хабърд го пращат в небето като пилот, където бързо си спечелва слава със способностите и смелостта си, след което отново се отдава на морето. Този път поема на пътешествия из Карибско море на четиримачтови шхуни, където приключенията се преплитат с познание, използвано по-късно пред пишещата машина.
	Черпейки от опита, събран по време на пътешествията си, той създава изумително богатство от разкази — от приключенски и уестърни до детективски и мистични.
	През 1938 година Хабърд вече е утвърден и признат като един от най-продаваните писатели в тази област, но едно ново списание — „Зашеметяваща научна фантастика“ на издателство „Стрийт енд Смит“, има нужда от свежа кръв. Хабърд е насърчен да опита с научнофантастични разкази. Червенокосият автор протестира, че не пише за „лъчеви оръжия и ракети“, а за хора. „Точно това ни трябва“ — му отговарят*.
	В резултат се появяват серия разкази от Хабърд, които променят облика на научната фантастика. Днес той е всепризнат като един от основателите и бащите на великата Златна ера на научната фантастика заедно с Робърт Хайнлайн. За повече от половин век като професионален писател чутовният и несекващ творчески заряд на Хабърд е добил пропорции на истински феномен в издателското дело — над сто романа и новели, над двеста разказа и над двайсет и два милиона тома с неговата фантастика на дванайсет езика, продавани в целия свят.
	Но може би най-важното е, че с времето работата и стилът на Хабърд се извисяват до измеренията на майсторството в жанра. Свръхуспешната по продажби книга „Бойно поле Земя“ през 1982 година отбелязва 50-годишнината на Хабърд като професионален автор и остава 32 седмици в листата на националните бестселъри, като завоюва и безусловното признание на критиката.
	„Паблишърс Уикли“ описва Хабърд като „превъзходен разказвач с майсторско владеене на сюжета и ритъма на повествованието“.
	„Къркъс Ревю“ пише, че „Бойно поле Земя“ е „обемно (над 800 страници) пиршество. Господин Хабърд отпразнува петдесетата си годишнина като професионален писател със здрав сюжет, вихрено действие и огромна доза забавление.“
	Но неговият magnum opus все още предстои. След завършването на „Бойно поле Земя“ Л. Рон Хабърд се захваща с това, за което малцина автори дори са се осмелявали да помислят, камо ли да постигнат. Той написва десеттомната „Мисия «Земя»“ — космически приключения и сатира.
	Изпълнена със заслепяващо изобилие от извънземни оръжия и машини, „Мисия «Земя»“ е зрелищна поредица от битки, внезапни обрати в събитията, с герои и героини, със злодеи и злодейки, замесени в поразяващо въображението, сложно оплетено завоюване на Земята — и то през уникалния поглед на хората от други светове, които вече са сред нас.
	С неподражаеми ритъм, артистизъм и хумор, присъщи на Л. Рон Хабърд, „Мисия «Земя»“ разплита устремно развиваща се приключенска история за хитроумно замислени интриги на инопланетяните, разказана с хапливи забележки за нашето общество според великата класическа традиция на Суифт, Уелс и Оруел.
	Това творение е толкова ново, че трябваше да бъде измислено определението „декалогия“ (десеттомник), за да обхване мащаба и задълбочеността му.
	След като завършва ръкописа и го предава на издателите, приключил и другите си земни дела, Л. Рон Хабърд прекратява телесното си битие на 24 януари 1986 година.
	Той остави неподвластно на времето наследство от недостижимо писмено богатство, на което да се наслаждавате вие, читателите, както е било винаги през последния половин век.
	Ние, издателите, сме горди да ви представим това смайващо със силата си произведение на Л. Рон Хабърд — декалогията „Мисия «Земя»“.
	<!--AUTOHIDE-->
