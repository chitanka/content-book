	{file:39148}

>	За автора

	Репутацията на писател от световна величина Ян Гиу си спечелва с трилогията си „Рицарят тамплиер“ и поредицата си шпионски трилъри с главен герой Карл Хамилтън. След Астрид Линдгрен той е най-известният и тиражиран шведски писател в света, като в момента той продава повече книги от авторката на „Пипи Дългото чорапче“ и „Карлсон, който живее на покрива“.
	Роден е на 17.01.1944 г. в градче край Стокхолм. Баща му е французин и работи в посолството в Швеция. Майка му е от норвежки произход. Дядо му дълго време е бил френски посланик в Хелзинки, Финландия.
	Има трудно детство, изключван е често от училище заради физически тормоз над съучениците си. А самият той е бил малтретиран от садистичния си баща. Всичко това писателят разказва в автобиографичния си роман „Зло“, екранизиран през 2004 г. и отрупан с награди, в това число и с номинация „Оскар“ за най-добър чуждоезичен филм.
	Започва кариерата си на писател успоредно с тази на разследващ журналист, работи за няколко вестника и списания, както и за телевизията. От 1971 г. до днес е написал близо 40 романа, преведени на повече от 20 езика. Само в Швеция тиражите на трилогията му надхвърлят 6 млн. екземпляра. Първият роман излиза през 1998 г., а последният — през 2000 г. Девет години по-късно трилогията на Ян Гиу е явление от световна величина.
	Ян Гиу е бил член на тайна разузнавателна организация през 1973 г. Във връзка с това е осъден за шпионаж и лежи десет месеца в затвора. Освен като писател, днес той е известен политически журналист и независим коментатор на текущи събития, особено на конфликтите в Близкия Изток и разни вътрешни проблеми. Той критикува начина, по който Съединените щати водят война срещу тероризма, израелската политика по отношение на палестинците и шведската служба за сигурност. Автор е и на поредица исторически документални филми за тамплиерите.
