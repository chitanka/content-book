>
	Мили деца,
	Книжката, която държите в ръцете си, е имала странна съдба. Преди повече от осемдесет години, тя е излязла изпод перото на руската писателка Лидия А. Чарская, която много е обичала децата и е написала за тях редица детски книжки.
	Самата тя се е казвала Лидия Алексеевна Чурилова, а Лидия А. Чарская е бил нейният псевдоним. Псевдоним е името, с което писателите обикновено са известни на своите читатели.
	Лидия Чарская се е родила през 1875 година, една година преди нашето българско Априлско въстание и три години преди да се освободим от турско робство. Учила е в Петропавловския женски институт в Санкт Петербург до 1893 г.
	От 1898 до 1924 година е била артистка в прочутия Александрийски театър в Санкт Петербург, по онова време столица на Русия.
	По-късно обаче, след болшевишката революция през 1917 година, нейната съдба вече не била никак лека. На нея й забранили да пише и печата детски книжки, а по-късно й забранили и да играе на сцената. Така, забравена от всички и в големи лишения, тя живяла до 1937 година.
	След болшевишката революция, в България се преселили много руснаци и те между другото, донесли за децата си и книжките на Лидия Чарская. Така на български език, главно между 1920 и 1935 година, са били преведени и издадени някои от нейните книжки. Ала по-късно, особено след 1944 година, и у нас тя била забранена и постепенно почти забравена.
	Между книжките, които тя е написала, можем да споменем следните:
	Записки на колежанката — 1902 г. (На български през 1924 г.)
	Княгиня Джаваха — 1903 г. (На български през 1922 г.)
	Люда Власовская — 1904 г.
	Смел Живот — 1905 г.
	Газават — 1906 г.
	Сибирочка — 1909 г. (На български „Сибирка“, 1920, 1925, 1934 и 1947 г.)
	Лесовичка — 1912 г. (На български през 1938 г.)
	и много други.
	Сега, след толкова години, като втора книжка от библиотека „Из любимите детски книги на дядо и баба“, ви предлагаме отново един забравен и дълги години забраняван роман за деца и юноши на Лидия Чарская.
	Повярвайте ни, мили деца! Когато вашите баби и дядовци са били също така мили момиченца и момченца като вас, те с удоволствие са чели тази книжка.
@	Издателство „Веда Словена“


	{file:38546}
