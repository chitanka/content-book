>
	Мили млади читатели,
	Вие вече държите третата книжка от поредицата издавани някога, но вече забравени хубави детски книжки, четени от вашите баби и дядовци, когато са били толкова големи, колкото сте вие сега.
	„Момичето на татко Карлет“ е написана от немската писателка Клементине Хелм (9.X.1825-26.II.1896). Тя била дъщеря на търговец и получила образованието си в девически манастир в Берлин. По-късно се омъжва за един от много известните по онова време професори по геология Ернст Байрих.
	Освен тази книга, тя е написала още много други приказки и романи за деца, повече от осемдесет заглавия.
	Между по-известните й книги са „Детството на Лили“ (1873), „Принцеса Ева“ (1874), „Храненичката на татко Карлет“ (1876), „Пътят на щастието“ (1881), „Доведената сестра“ (1887), „Малката господарка“ (1895) и още много други.
	В настоящото издание сме използвали в заглавието думата момиче, вместо по-старинната — храненичка и за разлика от първото издание, книгата излиза под надслов „Момичето на татко Карлет“. Надяваме се да ви хареса и че ще ви бъде интересно да четете за съдбата на малкото сираче Ели и добрия майстор на книжни мелнички татко Карлет.
@	Издателство „Веда Словена“

	{file:42410}
