>	За книгата и автора
	Джийн Уебстър (1876–1916) е родена в щата Ню Йорк, където прекарва по-голямата част от живота си. Майка й е племенничка на великия американски писател Марк Твен, а баща й Чарлс Уебстър — негов съдружник в издателство. Първоначално то има голям финансов успех, тъй като започва дейността си с публикуването на романа „Приключенията на Хъкълбери Фин“. По вина на Уебстър обаче фирмата фалира като оставя на Марк Твен огромни дългове. Въпреки тези неблагополучия семейство Уебстър е заможно и Джийн получава много добро образование. Учи в престижния колеж „Васар“. В училищния вестник публикува първите си литературни опити. След дипломирането си през 1901 г. тя отива в Ню Йорк, решена да стане писателка. Своят първи роман издава през 1903 г., но едва „Тайнственият благодетел“ (1912) й донася мечтания успех. Само за една година от него са продадени сто хиляди екземпляра. След две години тя публикува и продължение на романа.
	Джийн Уебстър е много активна личност. Заедно с две приятелки извършва околосветско пътешествие. Посещава Египет. Индия, Югоизточна Азия, Китай и Япония. Въпреки че произхожда от заможните слоеве на американското общество, тя проявява жив интерес към движенията за социални реформи. Отделя много от времето и средствата си за благотворителност.
	През 1915 г. Джийн Уебстър се омъжва за богат адвокат от Ню Йорк, син на петролен магнат. Младото семейство живее в огромен апартамент с изглед към Сентръл парк. На следващата година семейството е сполетяно от голямо нещастие. Младата жена умира ден след като е родила момиче.
	Джийн Уебстър е автор на осем романа. Най-популярният от тях и днес си остава „Тайнственият благодетел“. През 1914 г. авторката го преработва в пиеса, която е поставена на Бродуей. По-късно големият американски писател Хенри Милър прави свой вариант на пиесата. През 1953 г. е създаден и мюзикъл по романа, наречен „С обич от Джуди“. Най-добрата от няколкото екранни версии на романа е музикалният филм от 1955 г. с участието на Фред Астер.


	{file:42713}
