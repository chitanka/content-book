>	Никола Илиев Беловеждов

	Никола Илиев Беловеждов е роден на 25 октомври 1856 г. в Копривщица. Завършва Пловдивското класно училище и едва седемнадесетгодишен става учител в родния си град. Сдружава се с Т. Каблешков, Н. П. Стоянов и други копривщенски бунтовници и полага клетвата на съзаклятник.
	На 20 април 1876 г. Никола Беловеждов облича въстанническите* дрехи и застава начело на чета от около 80 души. След завземането на турския конак е избран за секретар на Военния революционен съвет и става един от първите помощници на Т. Каблешков и П. Волов. Заловен от турците, е осъден на смърт и заточен на остров Родос, където дочаква Освобождението.
	[* Думите със стар правопис са запазени според хартиеното издание. Бел.ел.кор.]
	След завръщане в отечеството си Н. Беловеждов се отдава изцяло на просветното дело — първоначално е учител в единственото тогава училище в София в двора на черквата „Св. Неделя“, а по-късно организира в Драз махала създаването на училище „Св. Св. Кирил и Методий“, където продължава да учи децата. Преподава методика в Софийската девическа гимназия и български език в Класическата гимназия. Издава читанка, публикува методически упътвания и лекции в „Учителски вестник“. По-късно Н. Беловеждов издава месечното илюстровано детско списание „Звездица“, на което е редактор 20 години. „Звездица“ възпитавало българските деца, приучавало ги на добродетелност и любов към труда. Било е едно от най-добре списваните за времето си детски издания у нас. Чрез него името на Н. Беловеждов станало популярно сред деца и родители, на цялата наша общественост. Освен „Звездица“, издавал и „Малка детска библиотека“ и бил един от редакторите на „Младежка библиотека“, издавана в началото на века.
	Н. Беловеждов е един от основателите на Учителската взаимоспомагателна каса и неин председател от 1911 до 1924 година. Участвува и в читалищната дейност, дълги години е секретар на читалище „Славянска беседа“ в София.
	На Априлската епопея посвещава книгата си „Първата пушка за Априлското въстание“, която издава през 1901 г., а през 1918 г. щабът на действуващата армия я издава в поредицата „Походна войнишка библиотека“.
	На 4 ноември 1930 г. смъртта прекъсва живота на Н. Беловеждов. Неговото име заема достойно място сред бележитите дейци на Априлското въстание, сред народните учители и просветители на българския народ.


	{file:28448}
