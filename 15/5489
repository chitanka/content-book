>	Предговор
	<!-- AUTOHIDE -->
	Защо сте тук?
	Мигар очаквате да откриете нещо по-хубаво, по-истинско от историите, които ви чакат отвъд? Колко пъти ви се е случвало? Честно?
	Така и така сте тук:
	Вие вярвате ли на нещата, дето ги пише по предговори, задни корици, рецензии, публикации в пресата? Вярвате ли — дори след като сте прочели самата книга — че рецензентите, предговарящите, представящите също са я прочели? А ако са — полезни ли са ви, техните гледни точки? Влияят ли върху читателския ви избор?
	… Още сте тук?
	Антологията „Тринайсетте цвята на дъгата“ беше събрана заради изискванията на Европейската комисия при кандидатстване по програма „Култура“.
	_Глупости. Антологията беше съставена, защото отдавна имахме нужда от смислен и силен сборник, в който да няма празно._
	__Грешите. Антологията беше съставена, за да положи основите на следващата, по-голямата антология. Нима сте забравили?__
	__„Всяка от историите тук е за спасяването на света. Независимо дали говорим за буквалното спасяване на Земята от метеорит (както става в «Как спасих света, или най-хубавата професия»), на личния ни свят, парченцето земя, която наричаме «наше кралство» («Извън картината»), на единичната вселена, която е човекът («Заклинание», «Да обичаш Сам Сама», «Драконът и портокаловият сок»), на ВСИЧКИТЕ вселени-хора, които сме се сбрали в този свят («В началото бе метрото») или на някой друг («Животинчето»), или на самите принципи, които осмислят съществуването ни и ни позволяват да продължим да се наричаме «човеци» («Сиянието на реката», «Последният разказ», «И попита войникът: — Кой ме повика?», «Сънувах човешко лице», «Атентатът», «Приказка за Юнаци и злодеи»).“__
	Първоначалната подборка се ограничи — по необходимост — до български текстове, за които разполагаме с качествени преводи на английски език. (Плод от дейностите на Фантазийската преводаческа академия.)
	_Абсолютно си прав, за сефте. Не че някой ще ти повярва. Все някой — избери си от тоя списък с имена тука — ще изока, че пак е вършала шуробаджанащината. Че пак „нашите“ са се вредили за сметка на „вашите“._
	__Да окат. Тяхно изконно право е. Знаете, че ако ни проглушат ушите, наше право пък е да не ги включим в следващата, по-голямата антология. Омръзнало ни е, уморено ни е да се държат с нас все едно сме им длъжни…__
	Авторите са подредени по старшинство — от най-възрастната до най-младата.
	_Не е вярно. Авторите са подредени по младшинство — на духа. Виж: започваме с най-младия дух, този на Марта… така де, Величка. Следва другият най-млад дух, този на Наско. И тъй — до ненадейно, неподобаващо зрелия дух на Геновева._
	__Аз бих пренебрегнал подредбата и посегнал към разказите на случаен принцип. Отварям на произволна страница и търся отговори. На въпроса, който съм си задал, преди да отворя.__
	__Но тук навлизаме в други едни сфери…__
	Всеки автор е представен с по един текст.
	_И това не е вярно…_
	__… … …__
	__Е — беше ли ви полезен, нашият вътрешен монолог?__
	__И има ли задача в изкуството с един верен отговор?__


	Ако имате отговори на тия въпроси — или искате да ни зададете други, ваши си — заповядайте в дома на Човешката библиотека:
	http://choveshkata.net/
	Тя е място за общи търсения. А понякога — като в тези тринайсет истории — и открития.
	_Айде пак се почна с текстовете за задни корици…_

@	_Засмеяно_ ваш,
@	Калин

>	{text:8731}

>	{text:96}

>	{text:28483}

>	{text:28484}

>	{text:318}

>	{text:14728}

>	{text:28485}

>	{text:28486}

>	{text:28487}

>	{text:28488}

>	{text:28489}

>	{text:28490}

>	{text:28491}
