	{file:35656-chast1}

>	Речник

	_авгури (гадатели) и ауспици (гадания)_ — гадателите се избирали доживотно и имали за задача да тълкуват знаците на съдбата. Те определяли дали дадено начинание, било то военно, търговско или друго, се ползва с одобрението на боговете. Съществувал точен протокол за извършване на ауспиците, затова на авгурите не се приписвали никакви мистични способности.
	_агер публикум_ — обществена земя. След братята Гракхи и Марий станало широко разпространена практика тя да се раздава на безимотни граждани или бедни войници. Тази мярка срещала ожесточен отпор в сената.
	_агора_ — централният площад в гръцките градове, обикновено ограден с колонади и служещ за обществени събирания.
	_академици_ — последователи на философското учение на Платон.
	_аквилифер_ — най-способният войник в легиона, който носел бойния сребърен орел на подразделението и го пазел да не попадне във вражески ръце. Като отличителен знак носел вълча или лъвска кожа.
	_Амис_ — град Самсун в Турция.
	_Анатолия_ — приблизително територията на Турция.
	_Аполония_ — южният край на Игнациевия път на адриатическото крайбрежие на Македония. Бил разположен при устието на река Вьоса в Албания.
	_Арабия Феликс (Щастлива Арабия)_ — онази част на Арабския полуостров, която се намира на Червено море.
	_Арелат_ — град Арл във Франция.
	_Арециум_ — град Арецо в Италия, на река Арно.
	_Асфалтово езеро_ — Мъртво море. В древността то било основен източник на асфалт, който изплавал на повърхността му и бил събиран лесно оттам. Другите находища не били достатъчно качествени, защото асфалтът там бил примесен с много сяра. Асфалтът се ценял много в древността и бил използван за унищожаване на селскостопански вредители, а също и в медицината. Набатейците имали монопол върху добива му и го защитавали ревностно.
	_атриум_ — обширна приемна в римските къщи.
	_Атропос_ — имало три богини на съдбата. _Клото_ предяла нишката, _Лахесис_ я тъчала, а _Атропо_ разрязвала получените шарки и така определяла началото, продължителността и края на живота.
	_базилика_ — голяма сграда, предназначена за различни обществени дейности, като съдебни заседания или търговски дейности. Базиликите се издигали със средства на някой изтъкнат благородник и носели името му.
	_балисти_ — артилерийски съоръжения, изстрелващи големи камъни. Камъкът се слагал в кош, който се задвижвал с помощта на натегнати въжета.
	_Бариум_ — град Бари в Италия.
	_Бетис_ — река Гуадалкивир в Испания. Според географа Страбон долината й била най-плодородната земя в света.
	_Бонония_ — град Болоня в Италия.
	_Брундизиум_ — град Бриндизи в Италия.
	_Бурдигала_ — град Бордо във Франция.
	_Бутротум_ — град на територията на съвременна Албания.
	_Веста_ — богиня на домашното огнище.
	_весталки_ — жриците на Веста. Били шест и изпълнявали тази длъжност от седмата до трийсетата си година. Били длъжни да запазят девствеността си и се смятали за пазителки на късмета на Рим.
	_военни трибуни_ — това били младшите началници във войската и се назначавали от пълководеца.
	_войнишки трибуни_ — това били двайсет и четирима мъже между двайсет и пет и двайсет и девет годишна възраст, които се избирали всяка година от народното събрание, за да служат в легионите на консулите.
	_Вокониев закон за наследството на жените_ — сериозно ограничавал правото на жените да получават наследство по силата на завещание.
	_Гадес_ — град Кадис в Испания.
	_Галатия_ — област в Анатолия между Витиния и река Халис, която била населена с гали. На мястото на древния й град Анкира сега се намира Анкара.
	_галбан_ — смола, добивана от едно сирийско растение и използвана в древната медицина.
	_Гарумна_ — река Гарона във Франция.
	_Генуциев закон_ — гласял, че при повторно кандидатиране за даден държавен пост от последния мандат на кандидата трябва да са минали десет години.
	_гимназиум (гимназия)_ — място за гимнастически упражнения или сборно място на философи и софисти.
	_градски префект (префектус урби)_ — бил назначаван от консулите, за да председателства съдилището на градския претор по време на Латинския фестивал и да се грижи за Рим в отсъствие на преторите.
	_Данубиус_ — река Дунав.
	_дванайсетте плочки (таблици)_ — на тях в средата на пети век били записани римските закони. При нахлуването на галите в Рим изгорели, но после били възстановени, вече като бронзови плочки. През последните години на Републиката имали по-скоро мемориална, отколкото юридическа стойност.
	_демагог_ — първоначалното гръцко значение на думата било човек, който влияе с думите си на тълпата. Римските демагози почти неизменно били народни трибуни, ала рядко отправяли някакви призиви към широките народни маси, а и слушателите им не били от най-неоправданите граждани. Затова по-късно терминът се използвал с подигравателно значение.
	_денарий_ — най-едрата древноримска монета, равняваща се на четири сестерции. В един талант имало 6250 денарии.
	_Дертона_ — град Тортона в Италия.
	_диадема_ — елинският символ на монархията. По-скъпите корони се смятали за прекален разкош. Диадемата представлявала бяла лента, която се завързвала на тила и свободните й краища често висели над раменете.
	_дивертикулум_ — околовръстен път, обикалящ Рим извън Сервиевите стени и свързващ всички главни артерии, водещи към града.
	_дигнитас_ — означавало приноса на даден човек за благосъстоянието на Рим и включвало морални и етични норми, репутацията му, правото му на уважение и подобаващо отношение от страна на съгражданите му и историците. _Дигнитас_ се измервала с влиянието, създадено благодарение на личните качества и делата на човека.
	_диктатор_ — римски магистрат, който се назначавал от сената за справяне с тежки кризи на управлението, например войни, заплашващи да се пренесат на римска територия. Той назначавал свой заместник, началника на конницата. В ранните години на републиката изпълнявал само военни задачи, а цивилното управление оставало в ръцете на един от консулите. Мандатът му бил шест месеца, колкото траел един активен военен сезон. Имал право на двайсет и четирима ликтори, които носели брадви във _фасциите_ си дори на територията на Рим. Единствен диктаторът не бил отговорен за действията си и не можел да бъде съден след слизане от поста си. Постепенно сенатът започнал да избягва назначаването на диктатори, като обявявал _сенатус консултум ултимум_, извънредно положение. Когато станал диктатор след влизането с войската си в Рим, Сула си присвоил големи правомощия. Използвал властта си, за да приеме нова конституция, да напълни хазната и да се отърве от политическите си противници. Останал на този пост много повече от шест месеца, но в крайна сметка се оттеглил. Цезар тръгнал по неговите стъпки и си присвоил още по-голяма власт по време на диктатурата си.
	_Дирахиум_ — град Дурас в Албания.
	_Добрите люде_ — ултраконсервативна политическа фракция по времето на Цезар и Цицерон.
	_дуумвири_ — управителите на латиноговорящите градове; били винаги по двама.
	_Евксинско море_ — Черно море.
	_едикт_ — сборник от насоки и препоръки, който всеки магистрат издавал при стъпването си в длъжност, за да очертае приоритетите на дейността си.
	_едили_ — имало четирима едили, двама плебейски и двама куриатни. Плебейските едили (от 493 г. пр.Хр.) имали за задача да помагат на народните трибуни, избирали се от плебейското събрание за една година и нямали право на курулно кресло и ликтори. Курулните едили (от 367 г. пр.Хр.) се избирали от народното събрание за една година, имали право да седят на курулно кресло и имали по двама ликтори. Едилите се грижели за поддръжката на римските улици, площади, водопроводи, канали, движението, обществените сгради, строителните стандарти за частни постройки, обществените паметници и съоръжения, пазарите, мерките и теглилките (чиито еталони се пазели в храма на Кастор и Полукс), организирането на някои игри и обществения зърнен запас. Имали право да налагат глоби и използвали средствата за организирането на игри.
	_Екастор! Едепол!_ (Кълна се в Кастор! Кълна се в Полукс!)_ — много разпространени възклицания, като първото било използвано само от жените, а второто_ — от мъжете.
	_Екбатана_ — град Хамадан в Иран.
	_Елисейски полета (Елизиум)_ — макар че римляните не вярвали в задгробен живот в библейския смисъл на тази дума, те смятали, че съществува отвъден свят, където витаели сенките на умрелите. Елизиум бил населен със сенките на най-добродетелните люде.
	_Еней_ — син на цар Анхиз от троянска Дардания и богинята Артемида (Венера). Избягал от опожарената Троя със стария си баща на раменете и свещения образ на Атина Палада (закрилящ Троя) под мишница. След много приключения стигнал до Лациум и дал начало на римския народ. Синът му Юл станал първият цар на Алба Лонга. Чрез него Юлиите можели да проследят родословието си до Венера.
	_епикурейство_ — философията на Епикур, проповядваща пълно отдаване на плътските удоволствия.
	_етнарх_ — общ термин, означаващ магистратите на гръцките градове.
	_ефир (етер)_ — горната част на атмосферата, в която витаели боговете, или въздухът непосредствено около някой бог, спуснал се на земята. С тази дума се означавала и небесната синева.
	_Ибер (Иберус)_ — река Ебро в Испания.
	_игри (луди)_ — тази традиция започнала още по време на царството, но се разраснала при републиката. Първоначално имало само надбягвания с колесници, но по-късно започнали да се провеждат битки с диви зверове, спортни състезания, пиеси и шествия. Най-популярни били Римските игри, _луди Романи_, през септември. Те не включвали гладиаторски битки. На игрите имали право да присъстват само жени и мъже с римско гражданство, не чужденци или освободени роби. В цирковете жените имали право да седят до мъжете, но не и в театрите.
	_иди_ — една от трите фиксирани дати в римския календар. Падали се на тринайсетия ден през януари, февруари, април, юни, секстил (август), септември, ноември и декември или на петнайсетия през март, май, квинктил (юли) и октомври.
	_Изида_ — египетска богиня, приета и от гърците. Тъй като основно в култа към нея било самобичуването, коренните римляни презирали нейните последователи.
	_Илион_ — латинското име на Троя.
	_Илирия_ — област, заемала територията на днешните Хърватия, Босна и Херцеговина.
	_империум_ — командната власт на курулните магистрати и промагистрати. Империумът означавал, че съответното длъжностно лице има пълна власт в рамките на правомощията си. Давал се по силата на куриатен закон за срок от една година, ако не се посочел изрично по-дълъг срок. От степента на империума зависел и броят на ликторите.
	_империум маюс_ — неограничена командна власт, надвишаваща империума дори на консулите. Преди Помпей Велики се давала рядко, но след това всеки се стремял към такива правомощия.
	_инимикус_ — неприятел на сената, но не _хостис_.
	_Италийска Галия_ — провинция на територията на сегашна Северна Италия.
	_календи_ — една от трите фиксирани дати в древноримския календар. Падали се на първия ден от месеца.
	_Кари (Кара)_ — селище на територията на днешна Турция при границата със Сирия, където бил разгромен и убит Марк Крас.
	_Картаген_ — могъщ град — държава, основан от финикийците и владял голяма част от Западното Средиземноморие, включително Испания, Сардиния, Сицилия и Корсика. След трите Пунически войни, продължили 150 години, мощта му постепенно намалява и накрая бива сринат до основи.
	_катапулт_ — артилерийско съоръжение, което стреляло със заострени дървени колове на принципа на арбалета.
	_квестори_ — най-ниското стъпало в _курсус хонорум_. Макар че отначало сенаторите се определяли от цензорите, при Цезар един мъж можел да влезе в сената като просто бъде избран за квестор. Това ставало на двайсет и девет годишна възраст. Квесторите се избирали за една година и ръководели финансите и Съкровищницата, ставали управители на провинции или на някой важен италийски град. Ако служели в провинциите, можели да продължат мандата си като проквестори.
	_Квирин_ — богът — закрилник на всички римски граждани.
	_Кефалония_ — гръцки остров в Йонийско море.
	_Кимврийски Херсонес (полуостров)_ — полуостров Ютландия (Дания).
	_Кимерия_ — заемала северното крайбрежие на Черно море, Крим и околните земи.
	_класи_ — в древния Рим имало пет класи, разделени на центурии. Разпределението в тях се извършвало според имотното благосъстояние, затова много бедни граждани оставали извън тях (безимотни). При избори класите не били равнопоставени, най-голямо влияние имала първата класа с осемнайсетте висши центурии на най-богатите търговци.
	_клиент_ — свободен гражданин, който се задължавал да служи вярно на някой влиятелен римлянин в замяна на различни услуги и подаръци (пари, постове, юридическа защита). Освободените роби автоматично ставали клиенти на бившите си господари. Клиенти можели да бъдат дори цели градове или царства както на държавата, така и на частни лица. Помпей Велики имал много царе и сатрапи за клиенти.
	_конническо съсловие_ — това били богатите търговци от първата класа. При царството и ранната република те наистина участвали в конницата на страната. По-късно обаче терминът „конник“ бил с чисто икономическо и съсловно значение.
	_консули_ — най-висшите римски магистрати, притежаващи империум. Всяка година центуриатното събрание избирало по двама консули. Този, който съберял повече гласове, ставал главен (старши, първи) консул. Консулите имали по дванайсет ликтори. През месец януари _фасциите_ били поверявани на главния консул, което означавало, че само той управлявал. След това двамата се редували през месец. Консулите можели да бъдат патриции и плебеи, но никога двама патриции едновременно. Минималната възраст за заемане на този пост била четирийсет и две години. Консулите имали неограничен империум, надвишаваш дори властта на управителите в собствените им провинции. При битка консулът имал право да поеме висшето командване.
	_корона валарис_ — златен венец, присъждан на войника, който пръв прескочи вражеските укрепления. Интересно, че за по-големи заслуги се присъждали венци от клонки.
	_корона цивика_ — венец от дъбови листа, присъждан за проявена храброст в битка.
	_куриатни закони_ — били приемани от специално събрание на трийсетте _курии_, давали империума на курулните магистрати и узаконявали осиновяванията.
	_курсус хонорум_ — йерархическата стълбица, по която един мъж можел да се издигне от сенатор до консул. Включвала длъжностите квестор и претор, но не и едил или народен трибун.
	_курулно кресло_ — кресло от слонова кост, на което имали право да седят курулните магистрати. Имало кръстосани под формата на X крака, облегалки за ръцете, но не и за гърба, и вероятно било сгъваемо.
	_лазерпициум_ — вещество, добивано от африканското растение _силфиум_, което служело за облекчаване след преяждане.
	_лари_ — най-древните римски божества с неопределен брой и пол, които закриляли всички сфери на живота, от домашното огнище до корабите в открито море.
	_латифундии_ — големи площи държавна земя, отдавани под аренда. Били използвани по-често за животновъдство, отколкото за земеделие.
	_легати_ — най-старшите военачалници на един пълководец. За да стане легат, човек трябвало да е сенатор.
	_лектус_ — кушетка. В римските трапезарии обикновено имало три: _лектус сумус, медиус и имус_, разположени под формата на буквата П.
	_лемури_ — същества от подземния свят, които дебнели в сенките.
	_локус консуларис_ — мястото за почетния гост отдясно на домакина на средната кушетка в трапезарията.
	_Лугдунум_ — град Лион във Франция.
	_Мавритания_ — държава, заемала част от територията на Алжир и Мароко.
	_Малка Армения (Армения Парва)_ — планинска и негостоприемна страна, намираща се на запад от същинска Армения.
	_медимна (крина)_ — мярка за зърнени храни и други насипни товари, равняваща се на около 40 литра или около 30 килограма.
	_миля_ — римска мярка за разстояния, равняваща се на 1,5 километра. В една миля имало 1000 двойни крачки по 1,5 метра _(милле пасус_, оттам и „миля“) или 5000 стъпки по 30 сантиметра.
	_модий_ — мярка за зърнени храни, равняваща се на около 8 литра или 6 килограма. Месечната дажба от безплатно зърно била 5 _модия_, или една крина, което стигало за изпичането на един хляб на ден.
	_мос майорум_ — почти непреводим термин, означавал установения ред на нещата, обичаите и традициите на предците, начина, по който винаги се е правело всичко и ще продължава да се прави. Най-често се отнасял за традициите в управлението, неписаната конституция на Рим.
	_мурекс_ — вид морски охлюв, от който се добивала пурпурна боя за дрехи.
	_Мутина_ — град Модена в Италия.
	_народни трибуни_ — този пост бил създаден в ранните години на републиката, когато плебеите си извоювали равно участие в управлението заедно с патрициите. След 450 г. пр.Хр. народните трибуни били десет. Избирали се от плебейското събрание за една година и се задължавали да защитават дори с цената на живота си правата на плебса. По времето на Цезар те автоматично ставали членове на сената след избирането си, имали право на вето върху всички закони и решения на властта и личността им била неприкосновена. Само диктаторът имал право да отмени трибунското вето и дори да екзекутира онзи, който го е наложил, за възпрепятстване на управлението.
	_Наше море (Маре Нострум)_ — така римляните наричали Средиземно море.
	_нефас_ — богохулен.
	_Никомедия_ — град Измит в Турция.
	_номарх_ — управител на египетска провинция, ном.
	_нони_ — една от трите фиксирани дати в римския календар. Когато идите били на петнайсетия ден от месеца, ноните се падали на седмия, а когато идите били на тринайсетия, ноните се падали на петия.
	_Нумидия_ — държава, заемала част от днешните Тунис и Алжир.
	_нундина_ — период от девет дни, включвал осем работни и един пазарен.
	_Падус_ — река По в Италия.
	_Партско царство_ — областта Партия се намирала някъде в Средна Азия на изток от Каспийско море. Партите обаче завладели големи територии и създали военен съюз между разноезични племена и народи, управлявани от един цар. Държавата им се простирала от река Инд до Ефрат. Управляващата класа в държавата говорела гръцки, но не се придържала към никакви елински традиции. Партската войска се състояла само от конница — бронирани _катафракти_ и изключително точни стрелци с лъкове.
	_педарии_ — най-младите сенатори, които нямали право да се изказват, а само да гласуват. Седели на най-горните редове в заседателните зали.
	_перистил_ — вътрешна градина, оградена от всички страни с колонада.
	_Плаценция_ — град Пиаченца в Италия.
	_помериум_ — свещената граница на град Рим.
	_понтифекс максимус_ — върховен жрец. Този пост води началото си от царството, когато царят бил едновременно и главен свещенослужител. Върховният жрец се избирал доживотно и живеел в Домус Публика.
	_представителен кон_ — кон, принадлежащ на сената и народа на Рим. При царството конете били редки и скъпи животни, затова държавата осигурявала по един на всеки конник. Тази практика се запазила и при републиката, но от нея се ползвали само конниците от висшите осемнайсет центурии.
	_претори_ — вторият по важност управленски пост, притежаващ империум. С течение на годините броят на преторите постоянно нараствал, защото те председателствали всички съдилища. Избирали се от центуриатното събрание за срок от една година. Градският претор _(претор урбанус)_ бил най-старши. Той разглеждал граждански дела и решавал дали трябва да им се даде ход. Външният претор _(претор перегринус)_ пътувал из цяла Италия (за разлика от останалите си колеги, които оставали само в Рим).
	_префектус фабрум_ — цивилен служител, който се грижел за оборудването и снабдяването на войската с всичко, от храна и дрехи до мулета и оръжие. Тъй като сключвал лично договорите, той имал възможност да се облагодетелства. Това не се смятало за неуместно, стига войската да получи приемливо оборудване срещу отпуснатата сума.
	_промагистрати (проконсули, пропретори, проквестори)_ — това били хора, заемали някога съответния пост. Получавали империум за една година и можели да управляват провинции или да служат като старши легати във войската. Губели империума си, щом пресечели _помериума_.
	_Пропонтида_ — Мраморно море.
	_проскрипции_ — масово обявяване на граждани извън закона, при което били лишавани от гражданските права и имуществото си, а много често и убивани. Потърпевшите нямали право на съдебна защита или помилване. За пръв път проскрипциите били използвани масово от Сула, след което самото споменаване на думата карало първата класа да изпадне в паника.
	_Птолемей (Птоломеи)_ — египетска династия от македонски произход, водеща началото си от един от пълководците на Александър Велики.
	_публикани_ — граждани, откупили правото да събират данъците от дадена провинция или област. Можели да взимат по-големи суми от дължимите на хазната и така да се облагодетелстват.
	_Региум_ — град Реджо ли Калабрия в Италия.
	_Регия_ — най-древният храм на Рим. Намирал се на Форум Романум близо до Домус Публика и бил главно светилище на върховния жрец. В него имало олтари на някои от най-старите и почитани римски богове: Веста, Опсиконсива, Марс.
	_Ренус_ — река Рейн.
	_Родан (Роданус)_ — река Рона във Франция.
	_ростра_ — платформа за изнасяне на речи в долната част на Римския форум. Получила името си от носовете на пленените вражески кораби, които били закрепени на специални колони около нея.
	_ростри_ — усилените с дърво или бронз носове на бойните кораби, предназначени за потопяване на вражески плавателни съдове.
	_Салона_ — град Сплит в Хърватия.
	_Салус_ — римският бог на здравето.
	_самнити_ — най-заклетите врагове на римляните в Италия.
	_сатрап_ — управител на провинция в източните царства.
	_сенат_ — бил създаден като съветващ орган на царя и първоначално включвал 100 човека. При създаването на републиката бил увеличен на 300 патриции, но скоро в него започнали да се допускат и плебеи. Членството в него първоначално се определяло от цензорите, но при Цезар основен начин за това било квесторството. Заседанията на сената започвали с религиозен ритуал. Седалището му била Хостилиевата курия, но можел да се събира и в храмове. Изказванията се провеждали по строго определен йерархичен ред. При маловажни решения гласуването се извършвало с вдигане на ръка, но иначе сенаторите ставали и се разделяли от двете страни на заседателната зала. Председател на сената бил най-старият патриций. Сенатът останал съветващ орган. Той имал право само да предлага закони на събранията. За провеждане на едно заседание бил нужен кворум, но не се знае колко бил той. При Цезар членовете на сената се увеличили до 1000 човека. В някои сфери на управлението сенатът имал решаващата дума: при контрола на държавната хазна, по външнополитически въпроси и при война. Имал също така право да блокира законите, приети от събранията.
	_сенатус консултум ултимум_ — извънредно положение, което се обявявало при тежки кризи, за да се избегне назначаването на диктатор.
	_септа_ — участък от Марсово поле, където се издигали временни съоръжения при гласуване на центуриатното събрание.
	_Серапис_ — хибридно божество между гръцкия Зевс и египетския Озирис, почитано от елинизираните жители на Александрия, които ненавиждали „звероглавите“ египетски богове.
	_Серторий, Квинт_ — един от великите военачалници под командването на Марий, управлявал Испания. Сетне бил прогонен от Сула, но се върнал и се опитал да оглави въстание срещу римското владичество. Водил редица успешни битки срещу различни римски пълководци, но бил убит, след като Помпей Велики обявил голяма награда за главата му.
	_сестерция_ — дребна римска монета. В един талант имало 25000 сестерции.
	_Смирна_ — град Измир в Турция.
	_Сол Индигес, Телус и Либер Патер_ — три ранни римски божества, символизиращи съответно слънцето, земята и носителя на плодородието, отъждествяван с лозата.
	_Спес_ — римският бог на надеждата.
	_стоицизъм_ — философията на Зенон, проповядваща избягване на всяко плътско удоволствие. Според стоиците за един добродетелен човек бедността, болката, смъртта и другите нещастия били маловажни.
	_Стримон_ — река Струма.
	_събрания (комиции)_ — свиквали се с управленски, законодателни, изборни или съдебни цели. Имало три основни вида събрания: центуриатно, плебейско и народно. Центуриатното събрание се състояло от народа, разпределен по класи, които се определяли според финансовото благосъстояние на гражданите. Затова то имало икономически характер. Избирало консулите, преторите и цензорите и се занимавало с някои съдебни дела за измяна. Другите две събрания имали трибален (племенен) характер. Народното събрание включвало както плебеи, така и патриции и се състояло от трийсет и петте триби, в които били разпределени всички римски граждани. Свиквало се по нареждане на консул или претор и можело да приема закони и да избира курулни едили, квестори и войнишки трибуни. Като центуриатното и то се подчинявало на религиозни ограничения и започвало с определени ритуали. Плебейското събрание се състояло само от плебеи и се свиквало по нареждане на народен трибун. Заседанията му не започвали с никакви религиозни ритуали. То можело да приема закони, да разглежда съдебни дела и да избира народните трибуни и плебейските едили. В древноримските събрания гласовете нямали еднаква тежест. В центуриатното се гласувало по центурии. След това всяка центурия излизала само с един глас според волята на мнозинството от членовете й. В народното и плебейското събрание гласуването ставало по триби и всяка триба имала право на един глас според решението на мнозинството. Пряко гласуване имало само при съдебните заседатели.
	_Тавразия_ — град Торино в Италия.
	_талант_ — мярка за тегло, равняваща се на около 25 килограма; товарът, който можел да носи един човек.
	_Тапробан_ — остров Шри Ланка.
	_Тарентум (Тарент)_ — град Таренто в Италия.
	_Тарпейската скала_ — скала с неустановено местоположение (вероятно на Капитолия), откъдето били хвърляни изменниците.
	_Тартар_ — място, където душите били осъдени на вечни мъчения.
	_Тесалоника_ — град Солун в Гърция.
	_Тибур_ — град Тиволи в Италия.
	_Тингис_ — град Танжер в Мароко.
	_тога вирилис_ — чисто бяла тога, която носели всички мъже след навършване на пълнолетие.
	_тога претекста_ — официална тога с една пурпурна ивица на рамото, носена от курулните магистрати и момчетата, преди да навършат пълнолетие.
	_тога трабеа_ — тогата на върховния жрец, с пурпурни и алени ивици.
	_Толоза_ — град Тулуза във Франция.
	_Транстиберий_ — сега Транстевере, от другата страна на Тибър срещу Рим.
	_триби_ — още в ранните години на Републиката трибите (племена) не били етнически, а политически формирования. Те били трийсет и три, четири градски, а останалите селски. Дори да били родени и да живеели постоянно в Рим, членовете на първата и втората класа били включени в селските триби. По-малоимотните граждани били натъпкани в градските. Там се включвали и освободените роби. Гласовете на членовете на всяка триба се събирали и трибата имала право само на един глас според решението на мнозинството. Така например дори в една градски триба да гласували 5000 човека, а в една селска — само 75, гласовете на двете триби били абсолютно равнопоставени.
	_трибуни аерарии_ — „трибуни на хазната“. Това било по-скоро разделение по икономически признак, въведено от цензорите. Трибуни аерарии били хора с годишен доход между 300000 и 400000 сестерции. Не е известно дали наистина са участвали в управлението на държавните финанси.
	_Тулианум_ — единствената тъмница в Рим, която се използвала само като стая за екзекуции.
	_фалери_ — златни или сребърни дискчета, с които били награждавани войниците за проявена храброст.
	_Фарсал_ — тясна долина близо до Лариса в Гърция, където бил разбит Помпей Велики.
	_фасции_ — традиция останала от етруските. Представлявали снопове оцветени в червено брезови клонки, стегнати с червени кожени ремъци. Били носени от ликтори, които придружавали курулните магистрати като символ на империума им. В границите на Рим _фасциите_ съдържали само пръчки (около 30), но извън _помериума_ в тях се затъквала по една двуостра брадва като символ, че магистратът може не само да наказва, а и да екзекутира.
	_фламини_ — това били главните жреци на Марс, Квирин и Юпитер. Първите двама се избирали за ограничено време, но главният жрец на Юпитер, _фламен Диалис_, бил назначаван доживотно и трябвало да се спазват безброй ограничения: да не носи възли, да не докосва метал, да не става свидетел на смърт, да не среща кучета, да не язди и много други. Цезар заемал този пост от тринайсетата до деветнайсетата си година (доста неподходяща длъжност за него), но бил освободен от Сула. Фламините задължително били патриции.
	_форум_ — обществените площади в римските градове. _Форум Боариум_ — животинският пазар.
	_Форум Романум (Римският форум)_ — най-старият форум на Рим. Разполагал се непосредствено под Капитолия и съдържал най-важните обществени постройки на града.
	_Форум Холиториум_ — зеленчуковият пазар, намирал се от двете страни на Сервиевите стени на брега на Тибър.
	_Форум Юлии_ — град Фрежю във Франция.
	_Халис_ — река Къзъл Ърмак в Турция.
	_Хелеспонт_ — Дарданелите.
	_хостис_ — с това име били означавани враговете на държавата и обществото. Те били лишавани от гражданството, имуществото, а много често и от живота си.
	_Ценабум_ — град Орлеан във Франция.
	_цензори_ — най-висшите римски магистрати. Били двама, не притежавали империум и нямали право на ликтори. За да се кандидатира за цензор, човек трябвало да е бил консул и да се ползва с голяма известност. Избирали се от центуриатното събрание за срок от пет години. Цензорите оценявали имотното състояние на гражданите и ги разпределяли по класи и триби, определяли членовете на сената, провеждали преброяване на римските граждани по целия свят, одобрявали държавните договори и се грижели за някои обществени начинания. Обикновено не се разбирали и се отказвали преди изтичане на мандатите си.
	_центурия_ — всяка група от сто човека. Класите били разделени на центурии, но освен във висшите осемнайсет на първата класа в тях имало по много повече от сто човека. Оттам идвала и неравнопоставеността на гласовете на отделните класи в центуриатното събрание.
	_Церолийски блата_ — въпреки целия си инженерен талант римляните така и не успели да отводнят тресавищата около столицата си. По-късно върху тях бил издигнат Колизеумът.
	_Церцина_ — сега остров Керкена край Тунис.
	_цирк_ — открита арена за състезания с колесници. Имали издължена елипсовидна форма, дървени скамейки за публиката и дълга преграда по средата на арената, наречена _спина_.
	_югер_ — мярка за повърхнина, равняваща се на 2,5 декара.
