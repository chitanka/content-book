	{file:36188}

>	За книгата и автора

	Доуди Смит е написала шест романа и единадесет пиеси за възрастни и три книги за деца. И в трите насоки постига голям успех, но световната си слава дължи най-вече на романа „Сто и един далматинци“. Той е публикуван през 1956 г., когато авторката е вече шестдесетгодишна.
	Доуди Смит е родена в Англия през 1896 година. Прекарва забавно детство в Манчестър, в голяма фамилия с много чичовци и лели.
	Учи в родния си град и Лондон, където изкарва една година в Кралската академия за актьорско майсторство (1914 — 1915). Става актриса за второстепенни роли и след няколко години се отказва от театралната кариера. През 1922 г. постъпва на работа в магазин за мебели, където написва първата си пиеса „Есенен минзухар“ (1931). Успехът й е сензационен. Следва нов успех с пиесата „Милият октопод“ (1938). Доуди Смит се превръща в най-известната жена драматург на своето поколение.
	След началото на Втората световна война Доуди Смит се преселва в Калифорния със симпатичния си и всеотдаен съпруг. Намира си доходна работа в киното. В САЩ публикува роман, посветен на „висшето общество“ — „Превземам замъка“ (1948), който става бестселър.
	След като се завръща в Англия, Доуди Смит написва първия роман за деца. За главни герои избира кучета от любимата си порода. Книгата „Сто и един далматинци“ (1956) намира читатели в целия свят.
	Изключителният рисуван филм на Уолт Дисни (1961) превръща далматинците в истински кинозвезди.
	През 1967 г. Доуди Смит публикува продължение на детския си роман — „Новите приключения на далматинците“. В него героите отново са познатите ни кучета, които този път попадат в една наистина фантастична ситуация.
	Успехът на симпатичните петнисти кученца не намалява с времето. През 1996 г. филмовата компания „Дисни“ направи отново, този път игрален филм, по книгата на Доуди Смит.
	Романът „Новите приключения на далматинците“ излиза за първи път на български език.
