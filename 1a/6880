>
	Главният герой е нотариусът Симоне Симонини, който фабрикува фалшиви досиета през ХІХ век. Той произвежда, купува и продава компромати на тайните служби на Франция, Прусия и Русия. Симонини е убеден антисемит, който е разбрал, че на мнозина им е изгодно да обявят за враг някой евреин и да му припишат всевъзможни грехове.


	По думите на издателите и на самия Еко, книгата свързва много исторически събития като аферата Драйфус, Парижката комуна, Ризорджименто, войни, революции, заговори, интриги и покушения.
	Авторът твърди, че всички герои от „Пражкото гробище“ са реални, с изключение на главния герой, който е събирателен образ. _„Постарах се да направя от него най-циничната и неприятна фигура в цялата световна литература“_, признава Еко.
	Една от главните теми на романа е зараждането на съвременния антисемитизъм, и по-точно, изготвянето на „Протоколите на Сионските мъдреци“ — сборник от текстове, с помощта на който неговите създатели искали да докажат съществуването на световен юдомасонски заговор.
	Тезата, която отстоява Умберто Еко? Светът, казва той, се нуждае от врагове. И тези врагове са винаги различните, другите, без значение дали са катарите или албигойците, премазани от историята, или пък евреите, съумели все пак да оцелеят навсякъде. И днес те са се превърнали в напълно „различните“.


	Споменатото в заглавието на романа гробище — това е старото еврейско гробище в центъра на Прага, където е погребан Юда Льов Бен Бецалел, главен равин на еврейската общност в града през XVI–XVII век, който според преданието е създател на легендарния Голем — същество, направено от нежива материя и одухотворено от човека.


	По думите на Еко, неговата нова книга прилича на романите с продължение, които са били много популярни в средата на XIX век.
	_„XIX век се оказа богат на събития, в една или друга степен чудовищни и загадъчни. Все още не е разрешена загадката със смъртта на италианския писател и журналист Иполито Нево, фалшифицирането на «Протоколите на Сионските мъдреци», вдъхновили Хитлер за унищожаване на евреите, аферата Драйфус, и безкрайни интриги, в които се вплитат тайните служби на различни държави, масонските секти, йезуитските заговори, както и други събития, които изглеждат достойни за роман с продължение, когато за тях няма автентични документи“_, смята писателят.
	Според Еко идеалният читател на „Пражкото гробище“ ще бъде този, който _„знае или се досеща, че става дума за реални събития, чувства как докато чете по челото му избива пот, започва обезпокоено да се оглежда и да подозира, че нещо подобно може да се случи и днес, дори точно в този момент“_.


	Още с излизането си „Пражкото гробище“ предизвиква истински скандал. Еко, който твърди, че е искал да покаже перверзния механизъм на „Протоколите на Сионските мъдреци“, е обвинен в двойствено отношение, нещо повече, дори в съучастие със същия този антисемитизъм.
	Ето мнението на равина де Сени: _„Мисля, че посланието на Еко е двойствено. А това се дължи на факта, че книгата не е научно изследване, което анализира и обяснява явленията. «Пражкото гробище» е роман. И, в крайна сметка, той убеждава. Убеждава, че евреите искат да дезорганизират обществото и да управляват света. Просто защото читателят не съумява да направи разлика между истинното и неистинното в повествованието на Еко.“_
	След което равинът е още по-категоричен: _„В книгата на Еко трите субекта, обвинени в заговор, са евреите, масоните и йезуитите. Йезуитите са първите жертви на Симонини: от повествованието става ясно, че това са хора, които не са никак препоръчителни. Същото, но в по-умерен тон, се казва за масоните: през XIX век те участват в игрите за власт. И ако би могло да има частица истина в казаното за йезуитите и масоните, проблемът е за евреите: дали те са единствената невинна жертва, или пък има нещо вярно в обвиненията в заговор? Ето къде играта, подета от Умберто Еко, става опасна.“_
@	От българския издател


	{file:34062}
