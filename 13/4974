	{file:26985}

>	За книгата и автора

	Сюзан Кулидж е псевдоним на Сара Чанси Уолси (1845–1905). Тя е родена в град Кливланд, щата Охайо. Като дете е била грубовата, остроумна и нетърпелива, точно като героинята си Кейти Кар. В своите романи Сюзан Кулидж описва цялото си семейство. По-малките й сестри Джейн, Елизабет и Теодора се явяват като сестрите на Кейти — Кловър, Елси и Джоана. Брат й Уилиам и осиротелият й братовчед Теодор се превърнати във Фил и Дори в историите за семейство Кар.
	Сара прекарва по-голямата част от детството си в град Ню Хевън, щата Кънектикът. Семейството на баща й е тясно свързано с университета в Йейл и по различно време трима от фамилията Уолси са били ректори там.
	Сара Уолси започва да пише по време на Гражданската война, когато се записва доброволка като медицинска сестра. Първата й книга за деца е „Новогодишната сделка“, сборник с приказки, разказани на две деца — Текла и Макс, от дванадесетте месеца на годината, с които ги запознава Татко Време. Книгата е публикувана от издателството „Робъртс Брадърс“ в Бостън, чийто главен редактор Томас Найлс вече е превърнал Луиза Мей Олкът в литературна звезда с романа й „Малки жени“. Вероятно по негово предложение Сара Уолси написва романа „Какво направи Кейти“ (1872), подписан с псевдонима Сюзан Кулидж. На следващата година се появява продължението на книгата — „Кейти на училище“.
	Сюзан Кулидж е автор на много сборници с разкази, повечето от които се появяват за първи път в списанието „Дядо Коледа“ на Мери Мейпс Додж.
	Завръща се към любимото си семейство Кар с романа „Какво направи Кейти след това“ (1886), в който е описана една екскурзия в Европа. Поредицата завършва с два романа „Кловър“ (1888) и „По високите полета“ (1890).
	През целия си живот Сюзан Кулидж пише за своето детство, но не се омъжва и няма свои деца. Автор е и на няколко тома поезия за възрастни.
